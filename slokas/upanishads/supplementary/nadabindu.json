{
    "१": "वैराजात्मोपासनया सञ्जातज्ञानवह्निना ।\nदग्ध्वा कर्मत्रयं योगी यत्पदं याति तद्भजे ॥\n\nॐ वाङ्मे मनसि प्रतिष्ठिता । मनो मे वाचि प्रतिष्टितम् ।\nआविरावीर्म एधि । वेदस्य मा आणीस्थः । श्रुतं मे मा प्रहासीः ।\nअनेनाधीतेनाहोरात्रान्सन्दधामि ।\nऋतं वदिष्यामि । सत्यं वदिष्यामि ।\nतन्मामवतु । तद्वक्तारमवतु ।\nअवतु मामवतु वक्तारम् ॥\n\nॐ शान्तिः शान्तिः शान्तिः ॥\n\nॐ अकारो दक्षिणः पक्ष उकारस्तूत्तरः स्मृतः ।\nमकारं पुच्छमित्याहुरर्धमात्रा तु मस्तकम्",
    "२": "पादादिकं गुणास्तस्य शरीरं तत्त्वमुच्यते ।\nधर्मोऽस्य दक्षिणश्चक्षुरधर्मो योऽपरः स्मृतः",
    "३": "भूर्लोकः पादयोस्तस्य भुवर्लोकस्तु जानुनि ।\nसुवर्लोकः कटीदेशे नाभिदेशे महर्जगत्",
    "४": "जनोलोकस्तु हृद्देशे कण्ठे लोकस्तपस्ततः ।\nभ्रुवोर्ललाटमध्ये तु सत्यलोको व्यवस्थितः",
    "५": "सहस्रार्णमतीवात्र मन्त्र एष प्रदर्शितः ।\nएवमेतां समारूढो हंसयोगविचक्षणः",
    "६": "न भिद्यते कर्मचारैः पापकोटिशतैरपि ।\nआग्नेयी प्रथमा मात्रा वायव्येषा तथापरा",
    "७": "भानुमण्डलसंकाशा भवेन्मात्रा तथोत्तरा ।\nपरमा चार्धमात्रा या वारुणीं तां विदुर्बुधाः",
    "८": "कालत्रयेऽपि यत्रेमा मात्रा नूनं प्रतिष्ठिताः ।\nएष ओङ्कार आख्यातो धारणाभिर्निबोधत",
    "९": "घोषिणी प्रथमा मात्रा विद्युन्मात्रा तथाऽपरा ।\nपतङ्गिनी तृतीया स्याच्चतुर्थी वायुवेगिनी",
    "१०": "पञ्चमी नामधेया तु षष्ठी चैन्द्र्यभिधीयते ।\nसप्तमी वैष्णवी नाम अष्टमी शाङ्करीति च",
    "११": "नवमी महती नाम धृतिस्तु दशमी मता ।\nएकादशी भवेन्नारी ब्राह्मी तु द्वादशी परा",
    "१२": "प्रथमायां तु मात्रायां यदि प्राणैर्वियुज्यते ।\nभरते वर्षराजासौ सार्वभौमः प्रजायते",
    "१३": "द्वितीयायां समुत्क्रान्तो भवेद्यक्षो महात्मवान् ।\nविद्याधरस्तृतीयायां गान्धर्वस्तु चतुर्थिका",
    "१४": "पञ्चम्यामथ मात्रायां यदि प्राणैर्वियुज्यते ।\nउषितः सह देवत्वं सोमलोके महीयते",
    "१५": "षष्ठ्यामिन्द्रस्य सायुज्यं सप्तम्यां वैष्णवं पदम् ।\nअष्टम्यां व्रजते रुद्रं पशूनां च पतिं तथा",
    "१६": "नवम्यां तु महर्लोकं दशम्यां तु जनं व्रजेत् ।\nएकादश्यां तपोलोकं द्वादश्यां ब्रह्म शाश्वतम्",
    "१७": "ततः परतरं शुद्धं व्यापकं निर्मलं शिवम् ।\nसदोदितं परं ब्रह्म ज्योतिषामुदयो यतः",
    "१८": "अतीन्द्रियं गुणातीतं मनो लीनं यदा भवेत् ।\nअनूपमं शिवं शान्तं योगयुक्तं सदा विशेत्",
    "१९": "तद्युक्तस्तन्मयो जन्तुः शनैर्मुञ्चेत्कलेवरम् ।\nसंस्थितो योगचारेण सर्वसङ्गविवर्जितः",
    "२०": "ततो विलीनपाशोऽसौ विमलः कमलाप्रभुः ।\nतेनैव ब्रह्मभावेन परमानन्दमश्नुते",
    "२१": "आत्मानं सततं ज्ञात्वा कालं नय महामते ।\nप्रारब्धमखिलं भुञ्जन्नोद्वेगं कर्तुमर्हसि",
    "२२": "उत्पन्ने तत्त्वविज्ञाने प्रारब्धं नैव मुञ्चति ।\nतत्त्वज्ञानोदयादूर्ध्वं प्रारब्धं नैव विद्यते",
    "२३": "देहादीनामसत्त्वात्तु यथा स्वप्नो विबोधतः ।\nकर्म जन्मान्तरीयं यत्प्रारब्धमिति कीर्तितम्",
    "२४": "तत्तु जन्मान्तराभावात्पुंसो नैवास्ति कर्हिचित् ।\nस्वप्नदेहो यथाध्यस्तस्तथैवायं हि देहकः",
    "२५": "अध्यस्तस्य कुतो जन्म जन्माभावे कुतः स्थितिः ।\nउपादानं प्रपञ्चस्य मृद्भाण्डस्येव पश्यति",
    "२६": "अज्ञानं चेति वेदान्तैस्तस्मिन्नष्टे क्व विश्वता ।\nयथा रज्जुं परित्यज्य सर्पं गृह्णाति वै भ्रमात्",
    "२७": "तद्वत्सत्यमविज्ञाय जगत्पश्यति मूढधीः ।\nरज्जुखण्डे परिज्ञाते सर्परूपं न तिष्ठति",
    "२८": "अधिष्ठाने तथा ज्ञाते प्रपञ्चे शून्यतां गते ।\nदेहस्यापि प्रपञ्चत्वात्प्रारब्धावस्थितिः कृतः",
    "२९": "अज्ञानजनबोधार्थं प्रारब्धमिति चोच्यते ।\nततः कालवशादेव प्रारब्धे तु क्षयं गते",
    "३०": "ब्रह्मप्रणवसन्धानं नादो ज्योतिर्मयः शिवः ।\nस्वयमाविर्भवेदात्मा मेघापायेंऽशुमानिव",
    "३१": "सिद्धासने स्थितो योगी मुद्रां सन्धाय वैष्णवीम् ।\nश‍ृणुयाद्दक्षिणे कर्णे नादमन्तर्गतं सदा",
    "३२": "अभ्यस्यमानो नादोऽयं बाह्यमावृणुते ध्वनिम् ।\nपक्षाद्विपक्षमखिलं जित्वा तुर्यपदं व्रजेत्",
    "३३": "श्रूयते प्रथमाभ्यासे नादो नानाविधो महान् ।\nवर्धमानस्तथाभ्यासे श्रूयते सूक्ष्मसूक्ष्मतः",
    "३४": "आदौ जलधिजीमूतभेरीनिर्झरसम्भवः ।\nमध्ये मर्दलशब्दाभो घण्टाकाहलजस्तथा",
    "३५": "अन्ते तु किङ्किणीवंशवीणाभ्रमरनिःस्वनः ।\nइति नानाविधा नादाः श्रूयन्ते सूक्ष्मसूक्ष्मतः",
    "३६": "महति श्रूयमाणे तु महाभेर्यादिकध्वनौ ।\nतत्र सूक्ष्मं सूक्ष्मतरं नादमेव परामृशेत्",
    "३७": "घनमुत्सृज्य वा सूक्ष्मे सूक्ष्ममुत्सृज्य वा घने ।\nरममाणमपि क्षिप्तं मनो नान्यत्र चालयेत्",
    "३८": "यत्र कुत्रापि वा नादे लगति प्रथमं मनः ।\nतत्र तत्र स्थिरीभूत्वा तेन सार्धं विलीयते",
    "३९": "विस्मृत्य सकलं बाह्यं नादे दुग्धाम्बुवन्मनः ।\nएकीभूयाथ सहसा चिदाकाशे विलीयते",
    "४०": "उदासीनस्ततो भूत्वा सदाभ्यासेन संयमी ।\nउन्मनीकारकं सद्यो नादमेवावधारयेत्",
    "४१": "सर्वचिन्तां समुत्सृज्य सर्वचेष्टाविवर्जितः ।\nनादमेवानुसंदध्यान्नादे चित्तं विलीयते",
    "४२": "मकरन्दं पिबन्भृङ्गो गन्धान्नापेक्षते तथा ।\nनादासक्तं सदा चित्तं विषयं न हि काङ्क्षति",
    "४३": "बद्धः सुनादगन्धेन सद्यः संत्यक्तचापलः ।\nनादग्रहणतश्चित्तमन्तरङ्गभुजङ्गमः",
    "४४": "विस्मृत्य विश्वमेकाग्रः कुत्रचिन्न हि धावति ।\nमनोमत्तगजेन्द्रस्य विषयोद्यानचारिणः",
    "४५": "नियामनसमर्थोऽयं निनादो निशिताङ्कुशः ।\nनादोऽन्तरङ्गसारङ्गबन्धने वागुरायते",
    "४६": "अन्तरङ्गसमुद्रस्य रोधे वेलायतेऽपि च ।\nब्रह्मप्रणवसंलग्ननादो ज्योतिर्मयात्मकः",
    "४७": "मनस्तत्र लयं याति तद्विष्णोः परमं पदम् ।\nतावदाकाशसङ्कल्पो यावच्छब्दः प्रवतते",
    "४८": "निःशब्दं तत्परं ब्रह्म परमात्मा समीर्यते ।\nनादो यावन्मनस्तावन्नादान्तेऽपि मनोन्मनी",
    "४९": "सशब्दश्चाक्षरे क्षीणे निःशब्दं परमं पदम् ।\nसदा नादानुसन्धानात्संक्षीणा वासना भवेत्",
    "५०": "निरञ्जने विलीयेते मनोवायू न संशयः ।\nनादकोटिसहस्राणि बिन्दुकोटिशतानि च",
    "५१": "सर्वे तत्र लयं यान्ति ब्रह्मप्रणवनादके ।\nसर्वावस्थाविनिर्मुक्तः सर्वचिन्ताविवर्जितः",
    "५२": "मृतवत्तिष्ठते योगी स मुक्तो नात्र संशयः ।\nशङ्खदुन्दुभिनादं च न श्रुणोति कदाचन",
    "५३": "काष्ठवज्ज्ञायते देह उन्मन्यावस्थया ध्रुवम् ।\nन जानाति स शीतोष्णं न दुःखं न सुखं तथा",
    "५४": "न मानं नावमानं च संत्यक्त्वा तु समाधिना ।\nअवस्थात्रयमन्वेति न चित्तं योगिनः सदा",
    "५५": "जाग्रन्निद्राविनिर्मुक्तः स्वरूपावस्थतामियात्",
    "५६": "दृष्टिः स्थिरा यस्य विना सदृश्यं\nवायुः स्थिरो यस्य विना प्रयत्नम् ।\nचित्तं स्थिरं यस्य विनावलम्बं\nस ब्रह्मतारान्तरनादरूपः"
}