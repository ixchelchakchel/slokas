{
    "३०": "ॐ सह नाववतु सह नौ भुनक्तु\nसहवीर्यं करवावहै\nतेजस्विनावधीतमस्तु\nमा विद्विषावहै\nॐ शान्तिः शान्तिः शान्तिः ॥\n\nॐ अथ कालाग्निरुद्रोपनिषदः\nसंवर्तकोऽग्निरृषिरनुष्टुप्छन्दः\nश्रीकालाग्निरुद्रो देवता\nश्रीकालाग्निरुद्रप्रीत्यर्थे\nभस्मत्रिपुण्ड्रधारणे विनियोगः ॥\n\nअथ कालाग्निरुद्रं भगवन्तं सनत्कुमारः पप्रच्छ\nअधीहि भगवंस्त्रिपुण्ड्रविधिं सतत्त्वं\nकिं द्रव्यं कियत्स्थानं कतिप्रमाणं का रेखा\nके मन्त्राः का शक्तिः किं दैवतं\nकः कर्ता किं फलमिति च ।\nतं होवाच भगवान्कालाग्निरुद्रः\nयद्द्रव्यं तदाग्नेयं भस्म\nसद्योजातादिपञ्चब्रह्ममन्त्रैः\nपरिगृह्याग्निरिति भस्म वायुरिति भस्म जलमिति भस्म\nस्थलमिति भस्म व्योमेति भस्मेत्यनेनाभिमन्त्र्य\nमानस्तोक इति समुद्धृत्य\nमा नो महान्तमिति जलेन संसृज्य\nत्रियायुषमिति शिरोललाटवक्षःस्कन्धेषु\nत्रियायुषैस्त्र्यम्बकैस्त्रिशक्तिभिस्तिर्यक्तिस्रो\nरेखाः प्रकुर्वीत व्रतमेतच्छाम्भवं\nसर्वेषु देवेषु वेदवादिभिरुक्तं\nभवति तस्मात्तत्समाचरेन्मुमुक्षुर्न पुनर्भवाय ॥\n\nअथ सनत्कुमारः पप्रच्छ प्रमाणमस्य\nत्रिपुण्ड्रधारणस्य त्रिधा रेखा\nभवत्याललाटादाचक्षुषोरामूर्ध्नोराभ्रुवोर्मध्यतश्च\nयास्य प्रथमा रेखा सा गार्हपत्यश्चाकारो\nरजोभूर्लोकः स्वात्मा क्रियाशक्तिरृग्वेदः\nप्रातःसवनं महेश्वरो देवतेति यास्य द्वितीया रेखा\nसा दक्षिणाग्निरुकारः सत्वमन्तरिक्षमन्तरात्मा-\nचेच्छाशक्तिर्यजुर्वेदो माध्यंदिनं सवनं\nसदाशिवो देवतेति यास्य तृतीया रेखा साहवनीयो मकारस्तमो\nद्यौर्लोकः परमात्मा ज्ञानशक्तिः सामवेदस्तृतीयसवनं\nमहादेवो देवतेति एवं त्रिपुण्ड्रविधिं भस्मना करोति\nयो विद्वान्ब्रह्मचारी गृही वानप्रस्थो यतिर्वा\nस महापातकोपपातकेभ्यः पूतो भवति\nस सर्वेषु तीर्थेषु स्नातो भवति\nस सर्वान्वेदानधीतो भवति\nस सर्वान्देवाञ्ज्ञातो भवति\nस सततं सकलरुद्रमन्त्रजापी भवति\nस सकलभोगान्भुङ्क्ते देहं त्यक्त्वा शिवसायुज्यमेति न\nस पुनरावर्तते न स पुनरावर्तत\nइत्याह भगवान्कालाग्निरुद्रः ॥\n\nयस्त्वेतद्वाधीते सोऽप्येवमेव भवतीत्यों सत्यमित्युपनिषत्"
}