{
    "१": "मूलाधारादिषट्चक्रं सहस्रारोपरि स्थितम् ।\nयोगज्ञानैक फलकं रामचन्द्रपदं भजे ॥\n\nॐ आप्यायन्तु ममाङ्गानि वाक्प्राणश्चक्षुः\nश्रोत्रमथो बलमिन्द्रियाणि च ॥ सर्वाणि सर्वं\nब्रह्मोपनिषदं माहं ब्रह्म निराकुर्यां मा मा\nब्रह्म निराकरोदनिराकरणमस्त्वनिराकरणं मेस्तु\nतदात्मनि निरते य उपनिषत्सु धर्मास्ते मयि सन्तु\nते मयि सन्तु ॥ ॐ शान्तिः शान्तिः शान्तिः ॥\n\nॐ योगचूडामणिं वक्ष्ये योगिनां हितकाम्यया ।\nकैवल्यसिद्धिदं गूढं सेवितं योगवित्तमैः",
    "२": "आसनं प्राणसंरोधः प्रत्याहारश्च धारणा ।\nध्यानं समाधिरेतानि योगाङ्गानि भवन्ति षट्",
    "३": "एकं सिद्धासनं प्रोक्तं द्वितीयं कमलासनम् ।\nषट्चक्रं षोडशाधारं त्रिलक्ष्यं व्योमपञ्चकम्",
    "४": "स्वदेहे यो न जानाति तस्य सिद्धिः कथं भवेत् ।\nचतुर्दलं स्यादाधारं स्वाधिष्ठानं च षड्दलम्",
    "५": "नाभौ दशदलं पद्मं हृदये द्वादशारकम् ।\nषोडशारं विशुद्धाख्यं भ्रूमध्ये द्विदलं तथा",
    "६": "सहस्रदलसङ्ख्यातं ब्रह्मरन्ध्रे महापथि ।\nआधारं प्रथमं चक्रं स्वाधिष्ठानं द्वितीयकम्",
    "७": "योनिस्थानं द्वयोर्मध्ये कामरूपं निगद्यते ।\nकामाख्यं तु गुदस्थाने पङ्कजं तु चतुर्दलम्",
    "८": "तन्मध्ये प्रोच्यते योनिः कामाख्या सिद्धवन्दिता ।\nतस्य मध्ये महालिङ्गं पश्चिमाभिमुखं स्थितम्",
    "९": "नाभौ तु मणिवद्बिम्बं यो जानाति स योगवित् ।\nतप्तचामीकराभासं तडिल्लेखेव विस्फुरत्",
    "१०": "त्रिकोणं तत्पुरं वह्नेरधोमेढ्रात्प्रतिष्ठितम् ।\nसमाधौ परमं ज्योतिरनन्तं विश्वतोमुखम्",
    "११": "तस्मिन्दृष्टे महायोगे यातायातो न विद्यते ।\nस्वशब्देन भवेत्प्राणः स्वाधिष्ठानं तदाश्रयः",
    "१२": "स्वाधिष्ठाश्रयादस्मान्मेढ्रमेवभिधीयते ।\nतन्तुना मणिवत्प्रोतो योऽत्र कन्दः सुषुम्नया",
    "१३": "तन्नाभिमण्डले चक्रं प्रोच्यते मणिपूरकम् ।\nद्वादशारे महाचक्रे पुण्यपापविवर्जिते",
    "१४": "तावज्जीवो भ्रमत्येवं यावत्तत्त्वं न विन्दति ।\nऊर्ध्वं मेढ्रादधो नाभेः कन्दे योनिः खगाण्डवत्",
    "१५": "तत्र नाड्यः समुत्पन्नाः सहस्राणां द्विसप्ततिः ।\nतेषु नाडीसहस्रेषु द्विसप्ततिरुदाहृता",
    "१६": "प्रधानाः प्राणवाहिन्यो भूयस्तासु दशस्मृताः ।\nइडा च पिङ्गला चैव सुषुम्ना च तृतीयगा",
    "१७": "गान्धारी हस्तिजिह्वा च पूषा चैव यशस्विनी ।\nअलम्बुसा कुहूश्चैव शङ्खिनी दशमी स्मृता",
    "१८": "एतन्नाडीमहाचक्रं ज्ञातव्यं योगिभिः सदा ।\nइडा वामे स्थिता भागे दक्षिणे पिङ्गला स्थिता",
    "१९": "सुषुम्ना मध्यदेशे तु गान्धारी वामचक्षुषि ।\nदक्षिणे हस्तिजिह्वा च पूषा कर्णे च दक्षिणे",
    "२०": "यशस्विनी वामकर्णे चानने चापुअलम्बुसा ।\nकुहूश्च लिङ्गदेशे तु मूलस्थाने तु शङ्खिनी",
    "२१": "एवं द्वारं समाश्रित्य तिष्ठन्ते नाडयः क्रमात् ।\nइडापिङ्गलासौषुम्नाः प्राणमार्गे च संस्थिताः",
    "२२": "सततं प्राणवाहिन्यः सोमसूर्याग्निदेवताः ।\nप्राणापानसमानाख्या व्यानोदानौ च वायवः",
    "२३": "नागः कूर्मोऽथ कृकरो देवदत्तो धनञ्जयः ।\nहृदि प्राणः स्थितो नित्यमपानो गुदमण्डले",
    "२४": "समानो नाभिदेशे तु उदानः कण्ठमध्यगः ।\nव्यानः सर्वशरीरे तु प्रधानाः पञ्चवायवः",
    "२५": "उद्गारे नाग आख्यातः कूर्म उन्मीलने तथा ।\nकृकरः क्षुत्करो ज्ञेयो देवदत्तो विजृम्भणे",
    "२६": "न जहाति मृतं वापि सर्वव्यापी धनञ्जयः ।\nएते नाडीषु सर्वासु भ्रमन्ते जीवजन्तवः",
    "२७": "आक्षिप्तो भुजदण्डेन यथा चलति कन्दुकः ।\nप्राणापानसमाक्षिप्तस्तथा जीवो न तिष्ठति",
    "२८": "प्राणापानवशो जीवो ह्यधश्चोर्ध्वं च धावति ।\nवामदक्षिणमार्गाभ्यां चञ्चलत्वान्न दृश्यते",
    "२९": "रज्जुबद्धो यथा श्येनो गतोऽप्याकृष्यते पुनः ।\nगुणबद्धस्तथा जीवः प्राणापानेन कर्षति",
    "३०": "प्राणापानवशो जीवो ह्यधश्चोर्ध्वं च गच्छति ।\nअपानः कर्षति प्राणं प्राणोऽपानं च कर्षति",
    "३१": "हंसहंसेत्यमुं मत्रं जीवो जपति सर्वदा ।\nषट्शतानि दिवारात्रौ सहस्राण्येकविंशतिः",
    "३३": "एतत्सङ्ख्यान्वितं मन्त्रं जीवो जपति सर्वदा ।\nअजपानाम गायत्री योगिनां मोक्षदा सदा",
    "३४": "अस्याः सङ्कल्पमात्रेण सर्वपापैः प्रमुच्यते ।\nअनया सदृशी विद्या अनया सदृशो जपः",
    "३५": "अनया सदृशं ज्ञानं न भूतं न भविष्यति ।\nकुण्डलिन्या समुद्भूता गायत्री प्राणधारिणी",
    "३६": "प्राणविद्या महाविद्या यस्तां वेत्ति स वेदवित् ।\nकन्दोर्ध्वे कुण्डलीशक्तिरष्टधा कुण्डलाकृतिः",
    "३७": "ब्रह्मद्वारमुखं नित्यं मुखेनाच्छाय तिष्ठति ।\nयेन द्वारेण गन्तव्यं ब्रह्मद्वारमनामयम्",
    "३८": "मुखेनाच्छाद्य तद्द्वारं प्रसुप्ता परमेश्वरी ।\nप्रबुद्धा वह्नियोगेन मनसा मरुता सह",
    "३९": "सूचिवद्गात्रमादाय व्रजत्यूर्ध्वं सुषुम्नया ।\nउद्घाटयेत्कवाटं तु यथाकुञ्चिकया गृहम् ।\nकुण्डलिन्यां तथा योगी मोक्षद्वारं प्रभेदयेत्",
    "४०": "कृत्वा सम्पुटितौ करौ दृढतरं बध्वा तु पद्मासनं\nगाढं वक्षसि संनिधाय चुबुकं ध्यानं च तच्चेष्टितम् ।\nवारंवारमपानमूर्ध्वमनिलं प्रोच्छारयेत्पूरितं\nमुञ्चन्प्राणमुपैति बोधमतुलं शक्तिप्रभावान्नरः",
    "४१": "अङ्गानां मर्दनं कृत्वा श्रमसंजातवारिणा ।\nकट्वम्ललवणत्यागी क्षीरभोजनमाचरेत्",
    "४२": "ब्रह्मचारी मिताहारी योगी योगपरायणः ।\nअब्दादूर्ध्वं भवेत्सिद्धो नात्र कार्या विचारणा",
    "४३": "सुस्निग्धमधुराहारश्चतुर्थांशविवर्जितः ।\nभुञ्जते शिवसम्प्रीत्या मिताहारी स उच्यते",
    "४४": "कन्दोर्ध्वे कुण्डलीशक्तिरष्टधा कुण्डलीकृतिः ।\nबन्धनाय च मूढानां योगिनां मोक्षदा सदा",
    "४५": "महामुद्रा नभोमुद्रा ओड्याणं च जलन्धरम् ।\nमूलबन्धं च यो वेत्ति स योगी मुक्तिभाजनम्",
    "४६": "पार्ष्णिघातेन सम्पीड्य योनिमाकुञ्चयेद्दृढम् ।\nअपानमूर्ध्वमाकृष्य मूलबन्धो विधीयते",
    "४७": "अपानप्राणयोरैक्यं क्षयान्मूत्रपुरीषयोः ।\nयुवा भवति वृद्धोऽपि सततं मूलबन्धनात्",
    "४८": "ओड्याणं कुरुते यस्मादविश्रान्तं महाखगः ।\nओड्डियाणं तदेव स्यान्मृत्युमातङ्गकेसरी",
    "४९": "उदरात्पश्चिमं ताणमधो नाभेर्निगद्यते ।\nओड्याणमुदरे बन्धस्तत्र बन्धो विधीयते",
    "५०": "बध्नाति हि शिरोजातमधोगामि नभोजलम् ।\nततो जालन्धरो बन्धः कष्टदुःखौघनाशनः",
    "५१": "जालन्धरे कृते बन्धे कण्ठसङ्कोचलक्षणे ।\nन पीयूषं पतत्यग्नौ न च वायुः प्रधावति",
    "५२": "कपालकुहरे जिह्वा प्रविष्टा विपरीतगा ।\nभ्रुवोरन्तर्गता दृष्टिर्मुद्रा भवति खेचरी",
    "५३": "न रोगो मरणं तस्य न निद्रा न क्षुधा तृषा ।\nन च मूर्च्छा भवेत्तस्य यो मुद्रां वेत्ति खेचरीम्",
    "५४": "पीड्यते न च रोगेण लिख्यते न स कर्मभिः ।\nबाध्यते न च केनापि यो मुद्रां वेत्ति खेचरीम्",
    "५५": "चित्तं चरति खे यस्माज्जिह्वा चरति खे यतः ।\nतेनेयं खेचरी मुद्रा सर्वसिद्धनमस्कृता",
    "५६": "बिन्दुमूलशरीरणि शिरास्तत्र प्रतिष्ठिताः ।\nभावयन्ती शरीराणि आपादतलमस्तकम्",
    "५७": "खेचर्या मुद्रितं येन विवरं लम्बिकोर्ध्वतः ।\nन तस्य क्षीयते बिन्दुः कामिन्यालिङ्गितस्य च",
    "५८": "यावद्बिन्दुः स्थितो देहे तावन्मृत्युभयं कुतः ।\nयावद्बद्धा नभोमुद्रा तावद्बिन्दुर्न गच्छति",
    "५९": "ज्वलितोऽपि यथा बिन्दुः सम्प्राप्तश्च हुताशनम् ।\nव्रजत्यूर्ध्वं गतः शक्त्या निरुद्धो योनिमुद्रया",
    "६०": "स पुनर्द्विविधो बिन्दुः पाण्डरो लोहितस्तथा ।\nपाण्डरं शुक्लमित्याहुर्लोहिताख्यं महारजः",
    "६१": "सिन्दूरव्रातसङ्काशं रविस्थानस्थितं रजः ।\nशशिस्थानस्थितं शुक्लं तयोरैक्यं सुदुर्लभम्",
    "६२": "बिन्दुर्ब्रह्मा रजः शक्तिर्बिन्दुरिन्दू रजो रविः ।\nउभयोः सङ्गमादेव प्राप्यते परमं पदम्",
    "६३": "वायुना शक्तिचालेन प्रेरितं च यथा रजः ।\nयाति बिन्दुः सदैकत्वं भवेद्दिव्यवपुस्तदा",
    "६४": "शुक्लं चन्द्रेण संयुक्तं रजः सूर्येण सङ्गतम् ।\nतयोः समरसैकत्वं यो जानाति स योगवित्",
    "६५": "शोधनं नाडिजालस्य चालनं चन्द्रसूर्ययोः ।\nरसानां शोषणं चैव महामुद्राभिधीयते",
    "६६": "वक्षोन्यस्तहनुः प्रपीड्य सुचिरं योनिं च वामाङ्गिणा\nहस्ताभ्यामनुधारयन्प्रसरितं पादं तथा दक्षिणम् ।\nआपूर्य श्वसनेन कुक्षियुगलं बध्वा शनै रेचये-\nत्सेयं व्याधिविनाशिनी सुमहती मुद्रा नृणां कथ्यते",
    "६७": "चन्द्रांशेन समभ्यस्य सूर्यांशेनाभ्यसेत्पुनः ।\nया तुल्या तु भवेत्सङ्ख्या ततो मुद्रां विसर्जयेत्",
    "६८": "नहि पथ्यमपथ्यं वा रसाः सर्वेऽपि नीरसाः ।\nअतिभुक्तं विषं घोरं पीयूषमिव जीर्यते",
    "६९": "क्षयकुष्ठगुदावर्तगुल्माजीर्णपुरोगमाः ।\nतस्य रोगाः क्षयं यान्ति महामुद्रां तु योऽभ्यसेत्",
    "७०": "कथितेयं महामुद्रा महासिद्धिकरी नृणाम् ।\nगोपनीया प्रयत्नेन न देया यस्य कस्यचित्",
    "७१": "पद्मासनं समारुह्य समकायशिरोधरः ।\nनासाग्रदृष्टिरेकान्ते जपेदोङ्कारमव्ययम्",
    "७२": "ॐ नित्यं शुद्धं बुद्धं निर्विकल्पं निरञ्जनं\nनिराख्यातमनादिनिधनमेकं तुरीयं यद्भूतं\nभवद्भविष्यत्परिवर्तमानं सर्वदाऽनवच्छिन्नं\nपरंब्रह्म तस्माज्जाता परा शक्तिः स्वयं ज्योतिरात्मिका ।\nआत्मन आकाशः संभूतः । आकाशाद्वायुः । वायोरग्निः ।\nअग्नेरापः । अद्भ्यः पृथिवी । एतेषां पञ्चभूतानां\nपतयः पञ्च सदाशिवेश्वररुद्रविष्णुब्रह्माणश्चेति ।\nतेषां ब्रह्मविष्णुरुद्राश्चोत्पत्तिस्थितिलयकर्तारः ।\nराजसो ब्रह्मा सात्विको विष्णुस्तामसो रुद्र इति एते त्रयो गुणयुक्ताः ।\nब्रह्मा देवानां प्रथमः संबभूव । धाता च सृष्टौ\nविष्णुश्च स्थितौ रुद्रश्च नाशे भोगाय चन्द्र इति\nप्रथमजा बभूवुः । एतेषां ब्रह्मणो लोका देवतिर्यङ्ग-\nरस्थावराश्च जायन्ते । तेषां मनुष्यादीनां\nपञ्चभूतसमवायः शरीरम् । ज्ञानकर्मेन्द्रियै-\nर्ज्ञानविषयैः प्राणादिपञ्चवायुमनोबुद्धिचित्ताहङ्कारैः\nस्थूलकल्पितैः सोऽपि स्थूलप्रकृतिरित्युच्यते । ज्ञानकर्मेन्द्रियै-\nर्ज्ञानविषयैः प्राणादिपञ्चवायुमनोबुद्धिभिश्च\nसूक्ष्मस्थोऽपि लिङ्गमेवेत्युच्यते । गुणत्रययुक्तं कारणम् ।\nसर्वेषामेवं त्रीणि शरीराणि वर्तन्ते । जाग्रत्स्वप्नसुषुप्ति-\nतुरीयाश्चेत्यवस्थाश्चतस्रः तासामवस्थानामधिपतय-\nश्चत्वारः पुरुषा विश्वतैजसप्राज्ञात्मानश्चेति ।\nविश्वो हि स्थूलभुङ्नित्यं तैजसः प्रविविक्तभुक् ।\nआनन्दभुक्तया प्राज्ञः सर्वसाक्षीत्यतः परः",
    "७३": "प्रणतः सर्वदा तिष्ठेत्सर्वजीवेषु भोगतः ।\nअभिरामस्तु सर्वासु ह्यवस्थासु ह्यधोमुखः",
    "७४": "अकार उकारो मकारश्चेति वेदास्त्रयो लोकास्त्रयो\nगुणास्त्रीण्यक्षराणि त्रयः स्वरा एवं प्रणवः प्रकाशते ।\nअकारो जाग्रति नेत्रे वर्तते सर्वजन्तुषु ।\nउकारः कण्ठतः स्वप्ने मकारो हृदि सुप्तितः",
    "७५": "विराड्विश्वः स्थूलश्चाकारः ।\nहिरण्यगर्भस्तैजसः सूक्ष्मश्च उकारः ।\nकारणाव्याकृतप्राज्ञश्च मकारः ।\nअकारो राजसो रक्तो ब्रह्म चेतन उच्यते ।\nउकारः सात्त्विकः शुक्लो विष्णुरित्यभिधीयते",
    "७६": "मकारस्तामसः कृष्णो रुद्रश्चेति तथोच्यते ।\nप्रणवात्प्रभवो ब्रह्मा प्रणवात्प्रभवो हरिः",
    "७७": "प्रणवात्प्रभवो रुद्रः प्रणवो हि परो भवेत् ।\nअकारे लीयते ब्रह्मा ह्युकारे लीयते हरिः",
    "७८": "मकारे लीयते रुद्रः प्रणवो हि प्रकाशते ।\nज्ञानिनामूर्ध्वगो भूयादज्ञाने स्यादधोमुखः",
    "७९": "एवं वै प्रणवस्तिष्ठेद्यस्तं वेद स वेदवित् ।\nअनाहतस्वरूपेण ज्ञानिनामूर्ध्वगो भवेत्",
    "८०": "तैलधारामिवाच्छिन्नं दीर्घघण्टानिनादवत् ।\nप्रणवस्य ध्वनिस्तद्वत्तदग्रं ब्रह्म चोच्यते",
    "८१": "ज्योतिर्मयं तदग्रं स्यादवाच्यं बुद्धिसूक्ष्मतः ।\nददृशुर्ये महात्मानो यस्तं वेद स वेदवित्",
    "८२": "जाग्रन्नेत्रद्वयोर्मध्ये हंस एव प्रकाशते ।\nसकारः खेचरी प्रोक्तस्त्वंपदं चेति निश्चितम्",
    "८३": "हकारः परमेशः स्यात्तत्पदं चेति निश्चितम् ।\nसकारो ध्यायते जन्तुर्हकारो हि भवेद्धृवम्",
    "८४": "इन्द्रियैर्बध्यते जीव आत्मा चैव न बध्यते ।\nममत्वेन भवेज्जीवो निर्ममत्वेन केवलः",
    "८५": "भूर्भुवः स्वरिमे लोकाः सोमसूर्याग्निदेवताः ।\nयस्य मात्रासु तिष्ठन्ति तत्परं ज्योतिरोमिति",
    "८६": "क्रिया इच्छा तथा ज्ञानं ब्राह्मी रौद्री च वैष्णवी ।\nत्रिधा मात्रास्थितिर्यत्र तत्परं ज्योतिरोमिति",
    "८७": "वचसा तज्जपेन्नित्यं वपुषा तत्समभ्यसेत् ।\nमनसा तज्जपेन्नित्यं तत्परं ज्योतिरोमिति",
    "८८": "शुचिर्वाप्यशुचिर्वापि यो जपेत्प्रणवं सदा ।\nन स लिप्यति पापेन पद्मपत्रमिवाम्भसा",
    "८९": "चले वाते चलो बिन्दुर्निश्चले निश्चलो भवेत् ।\nयोगी स्थाणुत्वमाप्नोति ततो वायुं निरुन्धयेत्",
    "९०": "यावद्वायुः स्थितो देहे तावज्जीवो न मुञ्चति ।\nमरणं तस्य निष्क्रान्तिस्ततो वायुं निरुन्धयेत्",
    "९१": "यावद्वायुः स्थितो देहे तावज्जीवो न मुञ्चति ।\nयावद्दृष्टिर्भ्रुवोर्मध्ये तावत्कालं भयं कुतः",
    "९२": "अल्पकालभयाद्ब्रह्मन्प्राणायमपरो भवेत् ।\nयोगिनो मुनश्चैव ततः प्राणान्निरोधयेत्",
    "९३": "षड्विंशदङ्गुलिर्हंसः प्रयाणं कुरुते बहिः ।\nवामदक्षिणमार्गेण प्राणायामो विधीयते",
    "९४": "शुद्धिमेति यदा सर्वं नाडीचक्रं मलाकुलम् ।\nतदैव जायते योगी प्राणसंग्रहणक्षमः",
    "९५": "बद्धपद्मासनो योगी प्राणं चन्द्रेण पूरयेत् ।\nधारयेद्वा यथाशक्त्या भूयः सूर्येण रेचयेत्",
    "९६": "अमृतोदधिसंकाशं गोक्षीरधवलोपमम् ।\nध्यात्वा चन्द्रमसं बिम्बं प्राणायामे सुखी भवेत्",
    "९७": "स्फुरत्प्रज्वलसंज्वालापूज्यमादित्यमण्डलम् ।\nध्यात्वा हृदि स्थितं योगी प्राणायामे सुखी भवेत्",
    "९८": "प्राणं चेदिडया पिबेन्नियमितं भूयोऽन्यथा रेचये-\nत्पीत्वा पिङ्गलया समीरणमथो बद्ध्वा त्यजेद्वामया ।\nसूर्याचन्द्रमसोरनेन विधिना बिन्दुद्वयं ध्यायतः\nशुद्धा नाडिगणा भवन्ति यमिनो मासद्वयादूर्ध्वतः",
    "९९": "यथेष्टधारणं वायोरनलस्य प्रदीपनम् ।\nनादाभिव्यक्तिरारोग्यं जायते नाडिशोधनात्",
    "१००": "प्राणो देहस्थितो यावदपानं तु निरुन्धयेत् ।\nएकश्वासमयी मात्रा ऊर्ध्वाधो गगने गतिः",
    "१०१": "रेचकः पूरकश्चैव कुम्भकः प्रणवात्मकः ।\nप्राणायामो भवेदेवं मात्राद्वादशसंयुतः",
    "१०२": "मात्राद्वादशसंयुक्तौ दिवाकरनिशाकरौ ।\nदोषजालमबध्नन्तौ ज्ञातव्यौ योगिभिः सदा",
    "१०३": "पूरकं द्वादशं कुर्यात्कुम्भकं षोडशं भवेत् ।\nरेचकं दश चोङ्कारः प्राणायामः स उच्यते",
    "१०४": "अधमे द्वादशमात्रा मध्यमे द्विगुणा मता ।\nउत्तमे त्रिगुणा प्रोक्ता प्राणायामस्य निर्णयः",
    "१०५": "अधमे स्वेदजननं कम्पो भवति मध्यमे ।\nउत्तमे स्थानमाप्नोति ततो वायुं निरुन्धयेत्",
    "१०६": "बद्धपद्मासनो योगी नमस्कृत्य गुरुं शिवम् ।\nनासाग्रदृष्टिरेकाकी प्राणायामं समभ्यसेत्",
    "१०७": "द्वाराणां नव संनिरुध्य मरुतं बध्वा दृढां धारणां\nनीत्वा कालमपानवह्निसहितं शक्त्या समं चालितम् ।\nआत्मध्यानयुतस्त्वनेन विधिना घ्रिन्यस्य मूर्ध्नि स्थिरं\nयावत्तिष्ठति तावदेव महतां सङ्गो न संस्तूयते",
    "१०८": "प्राणायामो भवेदेवं पातकेन्धनपावकः ।\nभवोदधिमहासेतुः प्रोच्यते योगिभिः सदा",
    "१०९": "आसनेन रुजं हन्ति प्राणायामेन पातकम् ।\nविकारं मानसं योगी प्रत्याहारेण मुञ्चति",
    "११०": "धारणाभिर्मनोधैर्यं याति चैतन्यमद्भुतम् ।\nसमाधौ मोक्षमाप्नोति त्यक्त्वा कर्म शुभाशुभम्",
    "१११": "प्राणायामद्विषट्केन प्रत्याहारः प्रकीर्तितः ।\nप्रत्याहारद्विषट्केन जायते धारणा शुभा",
    "११२": "धारणाद्वादश प्रोक्तं ध्यानं योगविशारदैः ।\nध्यानद्वादशकेनैव समाधिरभिधीयते",
    "११३": "यत्समाधौ परंज्योतिरनन्तं विश्वतोमुखम् ।\nतस्मिन्दृष्टे क्रियाकर्म यातायातो न विद्यते",
    "११४": "संबद्धासनमेढ्रमङ्घ्रियुगलं कर्णाक्षिनासापुट-\nद्वाराद्यङ्गुलिभिर्नियम्य पवनं वक्त्रेण वा पूरितम् ।\nबध्वा वक्षसि बह्वयानसहितं मूर्ध्नि स्थिरं धारये-\nदेवं यान्ति विशेषतत्त्वसमतां योगीश्वरास्तन्मनः",
    "११५": "गगनं पवने प्राप्ते ध्वनिरुत्पद्यते महान् ।\nघण्टादीनां प्रवाद्यानां नादसिद्धिरुदीरिता",
    "११६": "प्राणायामेन युक्तेन सर्वरोगक्षयो भवेत् ।\nप्राणायामवियुक्तेभ्यः सर्वरोगसमुद्भवः",
    "११७": "हिक्का कासस्तथा श्वासः शिरःकर्णाक्षिवेदनाः ।\nभवन्ति विविधा रोगाः पवनव्यत्ययक्रमात्",
    "११८": "यथा सिंहो गजो व्याघ्रो भवेद्वश्यः शनैः शनैः ।\nतथैव सेवितो वायुरन्यथा हन्ति साधकम्",
    "११९": "युक्तंयुक्तं त्यजेद्वायुं युक्तंयुक्तं प्रपूरयेत् ।\nयुक्तंयुक्तं प्रबध्नीयादेवं सिद्धिमवाप्नुयात्",
    "१२०": "चरतां चक्षुरादीनां विषयेषु यथाक्रमम् ।\nयत्प्रत्याहरणं तेषां प्रत्याहरः स उच्यते"
}