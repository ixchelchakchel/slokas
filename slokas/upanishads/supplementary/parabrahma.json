{
    "१": "परब्रह्मोपनिषदि वेद्याखण्डसुखाकृति ।\nपरिव्राजकहृद्गेयं परितस्त्रैपदं भजे ॥\n\nॐ भद्रं कर्णेभिः श‍ृणुयाम देवाः ॥ भद्रं पश्येमाक्षभिर्यजत्राः ॥\n\nस्थिरैरङ्गैस्तुष्टुवाꣳसस्तनूभिः ॥ व्यशेम देवहितं यदायुः ॥\n\nस्वस्ति न इन्द्रो वृद्धश्रवाः ॥ स्वस्ति नः पूषा विश्ववेदाः ॥\n\nस्वस्ति नस्तार्क्ष्यो अरिष्टनेमिः ॥ स्वस्ति नो बृहस्पतिर्दधातु ॥\n\nॐ शान्तिः शान्तिः शान्तिः ॥\n\nहरिः ॐ ॥ अथ हैनं महाशालः शौनकोऽङ्गिरसं भगवन्तं पिप्पलादं\nविधिवदुपसन्नः पप्रच्छ दिव्ये ब्रह्मपुरे के सम्प्रतिष्ठिता भवन्ति । कथं\nसृज्यन्ते । नित्यात्मन एष महिमा । विभज्य एष महिमा विभुः । क एषः ।\nतस्मै स होवाच । एतत्सत्यं यत्प्रब्रवीमि ब्रह्मविद्यां वरिष्ठां देवेभ्यः\nप्राणेभ्यः । परब्रह्मपुरे विरजं निष्कलं शुभमक्षरं विरजं विभाति ।\nस नियच्छति मधुकरः श्वेव विकर्मकः । अकर्मा स्वामीव स्थितः । कर्मतरः\nकर्षकवत्फलमनुभवति । कर्ममर्मज्ञाता कर्म करोति । कर्ममर्म ज्ञात्वा\nकर्म कुर्यात् । को जालं विक्षिपेदेको नैनमपकर्षत्यपकर्षति । प्राणदेवा-\nश्चत्वारः । ताः सर्वा नाड्यः सुषुप्तश्येनाकाशवत् । यथा श्येनः\nखमाश्रित्य याति स्वमालयं कुलायम् । एवं सुषुप्तं ब्रूत । अयं च परश्च\nस सर्वत्र हिरण्मये परे कोशे । अमृता ह्येषा नाडी त्रयं संचरति । तस्य\nत्रिपादं ब्रह्म । एषात्रेष्य ततोऽनुतिष्ठति । अन्यत्र ब्रूत । अयं च परं च\nसर्वत्र हिरण्मये कोशे ।\nयथैष देवदत्तो यष्ट्या च ताड्यमानो नैवैति ।\nएवमिष्टापूर्तकर्मशुभाशुभैर्न लिप्यते । यथा\nकुमारको निष्काम आनन्दमभियाति । तथैष देवः\nस्वप्न आनन्दमभियाति वेद एव परं ज्योतिः । ज्योतिषामा\nज्योतिरानन्दयत्येवमेव । तत्परं यच्चित्तं परमात्मान-\nमानन्दयति । शुभ्रवर्णमाजायतेश्वरात् । भूयस्तेनैव\nमार्गेण स्वप्नस्थानं नियच्छति । जलूकाभाववद्यथा-\nकाममाजायतेश्वरात् । तावतात्मानमानन्दयति । परसन्धि\nयदपरसन्धीति । तत्परं नापरं त्यजति । तदैव कपालष्टकं\nसन्धाय य एष स्तन इवावलम्बते सेन्द्रयोनिः स वेदयोनिरिति ।\nअत्र जाग्रति । शुभाशुभातिरिक्तः शुभाशुभैरपि कर्मभिर्न लिप्यते ।\nय एष देवोऽन्यदेवास्य सम्प्रसादोऽन्तर्याम्यसङ्गचिद्रूपः\nपुरुषः । प्रणवहंसः परं ब्रह्म । न प्राणहंसः । प्रणवो\nजीवः । आद्या देवता निवेदयति । य एवं वेद । तत्कथं निवेदयते ।\nजीवस्य ब्रह्मत्वमापादयति । सत्त्वमथास्य पुरुषस्यान्तः\nशिखोपवीतत्वं ब्राह्मणस्य । मुमुक्षोरन्तः शिखोपवीतधारणम् ।\nबहिर्लक्ष्यमाणशिखायज्ञोपवीतधारणं कर्मिणो गृहस्थस्य ।\nअन्तरुपवीतलक्षणं तु बहिस्तन्तुवदव्यक्तमन्तस्तत्त्वमेलनम् ।\nन सन्नासन्न सदसद्भिन्नाभिन्नं न चोभयम् । न सभागं\nन निर्भागं न चाप्युभयरूपकम् ॥\n\nब्रह्मात्मैकत्वविज्ञानं हेयं मिथ्यत्वकारणादिति ।\nपञ्चपाद्ब्रह्मणो न किंचन । चतुष्पादन्तर्वर्तिनोऽन्त-\nर्जीवब्रह्मणश्चत्वारि स्थानानि । नाभिहृदयकण्ठमूर्धसु\nजाग्रत्स्वप्नसुषुप्तितुरीयावस्थाः । आहवनीयगार्हपत्य-\nदक्षिणसभ्याग्निषु । जागरिते ब्रह्मा स्वप्ने विष्णुः\nसुषुप्तौ रुद्रस्तुरीयमक्षरं चिन्मयम् । तस्माच्चतुरवस्था ।\nचतुरङ्गुलवेष्टनमिव षण्णवतितत्त्वानि तन्तुवद्विभज्य तदा\nहितं त्रिगुणीकृत्य द्वात्रिंशत्तत्त्वनिष्कर्षमापाद्य\nज्ञानपूतं त्रिगुणस्वरूपं त्रिमूर्तित्वं पृथग्विज्ञाय\nनवब्रह्माख्यनवगुणोपेतं ज्ञात्वा नवमानमितस्त्रिगुणीकृत्य\nसूर्येन्द्वग्निकलास्वरूपत्वेनैकीकृत्याद्यन्तरेकत्वमपि मध्ये\nत्रिरावृत्य ब्रह्मविष्णुमहेश्वरत्वमनुसंधायाद्यन्तमेकीकृत्य\nचिद्ग्रन्थावद्वैतग्रन्थिं कृत्वा नाभ्यादिब्रह्मबिलप्रमाणं\nपृथक् पृथक् सप्तविंशतितत्त्वसंबन्धं त्रिगुणोपेतं\nत्रिमूर्तिलक्षणलक्षितमप्येकत्वमापाद्य वामांसादिदक्षिणकण्ठ्यन्तं\nविभाव्याद्यन्तग्रहसंमेलनमेकं ज्ञात्वा मूलमेकं सत्यं\nमृण्मयं विज्ञातं स्याद्वाचारम्भणं विकारो नामधेयं मृत्तिकेत्येव सत्यम् ।\nहंसेति वर्णद्वयेनान्तः शिखोपवीतित्वं निश्चित्य ब्राह्मणत्वं ब्रह्मध्यानार्हत्वं\nयतित्वमलक्षितान्तःशिखोपवीतित्वमेवं बहिर्लक्षितकर्मशिखा ज्ञानोपवीतं\nगृहस्थस्याभासब्रह्मणत्वस्य केशसमूहशिखाप्रत्यक्षकार्पासतन्तु-\nकृतोपवीतत्वं चतुर्गुणीकृत्य चतुर्विंशतितत्त्वापादनतन्तुकृत्त्वं\nनवतत्त्वमेकमेव ॥ परंब्रह्म तत्प्रतिसरयोग्यत्वाद्बहुमार्गप्रवृत्तिं\nकल्पयन्ति । सर्वेषां ब्रह्मादीनां देवर्षीणां मनुष्याणां मूर्तिरेका ।\nब्रह्मैकमेव । ब्राह्मणत्वमेकमेव । वर्णाश्रमाचारविशेषाः पृथक्पृथक्\nशिखावर्णाश्रमिणामेककैव । अपवर्गस्य यतेः शिखायज्ञोपवीतमूलं\nप्रणवमेकमेव वदन्ति । हंसः शिखा । प्रणव उपवीतम् । नादः संधानम् ।\nएष धर्मो नेतरो धर्मः । तत्कथमिति । प्रणवहंसो नादस्त्रिवृत्सूत्रं\nस्वहृदि चैतन्ये तिष्ठति त्रिविधं ब्रह्म । तद्विद्धि प्रापञ्चिकशिखोपवीतं त्यजेत् ।\nसशिखं वपनं कृत्वा बहिःसूत्रं त्यजेद्बुधः ।\nयदक्षरं परंब्रह्म तत्सूत्रमिति धारयेत्",
    "२": "पुनर्जन्मनिवृत्यर्थं मोक्षस्याहर्निशं स्मरेत् ।\nसूचनात्सूत्रमित्युक्तं सूत्रं नाम परं पदम्",
    "३": "तत्सूत्रं विदितं येन स मुमुक्षुः स भिक्षुकः ।\nस वेदवित्सदाचारः स विप्रः पङ्क्तिपावनः",
    "४": "येन सर्वमिदं प्रोतं सूत्रे मणिगणा इव ।\nतत्सूत्रं धारयेद्योगी योगविद्ब्राह्मणो यतिः",
    "५": "बहिःसूत्रं त्यजेद्विप्रो योगविज्ञानतत्परः ।\nब्रह्मभावमिदं सूत्रं धारयेद्यः स मुक्तिभाक्",
    "६": "नाशुचित्वं न चोच्छिष्टं तस्य सूत्रस्य धारणात् ।\nसूत्रमन्तर्गतं येषां ज्ञानयज्ञोपवीतिनाम्",
    "७": "ये तु सूत्रविदो लोके ते च यज्ञोपवीतिनः ।\nज्ञानशिखिनो ज्ञाननिष्ठा ज्ञानयज्ञोपवीतिनः ।\nज्ञानमेव परं तेषां पवित्रं ज्ञानमीरितम्",
    "८": "अग्नेरिव शिखा नान्या यस्य ज्ञानमयी शिखा ।\nस शिखीत्युच्यते विद्वान्नेतरे केशधारिणः",
    "९": "कर्मण्यधिकृतः ये तु वैदिके लौकिकेऽपि वा ।\nब्राह्मणाभासमात्रेण जीवन्ते कुक्षिपूरकाः ।\nव्रजन्ते निरयं ते तु पुनर्जन्मनि जन्मनि",
    "१०": "वामांसदक्षकण्ठ्यन्तं ब्रह्मसूत्रं तु सव्यतः ।\nअन्तर्बहिरिवात्यर्थं तत्त्वतन्तुसमन्वितम्",
    "११": "नाभ्यादिब्रह्मरन्ध्रान्तप्रमाणं धारयेत्सुधीः ।\nतेभिर्धार्यमिदं सूत्रं क्रियाङ्गं तन्तुनिर्मितम्",
    "१२": "शिखा ज्ञानमयी यस्य उपवीतं च तन्मयम् ।\nब्राह्मण्यं सकलं तस्य नेतरेषां तु किंचन",
    "१३": "इदं यज्ञोपवीतं तु परमं यत्परायणम् ।\nविद्वान्यज्ञोपवीती संधारयेद्यः स मुक्तिभाक्",
    "१४": "बहिरन्तश्चोपवीती विप्रः संन्यस्तुमर्हति ।\nएकयज्ञोपवीती तु नैव संन्यस्तुमर्हति",
    "१५": "तस्मात्सर्वप्रयत्नेन मोक्षापेक्षी भवेद्यतिः ।\nबहिःसूत्रं परित्यज्य स्वान्तःसूत्रं तु धारयेत्"
}