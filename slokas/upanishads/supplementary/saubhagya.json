{
    "१": "द्वितीयः खण्डः\n\n(उत्तमाधिकारिणां ज्ञानयोगः)\n\nअथ हैनं देवा ऊचुस्तुरीयया मायया निर्दिष्टं\nतत्त्वं ब्रूहीति । तथेति स होवाच ।\nयोगेन योगो ज्ञातव्यो योगो योगात्प्रवर्धते ।\nयोऽप्रमत्तस्तु योगेन स योगी रमते चिरम्",
    "२": "इति॥",
    "३": "वक्त्रेणापूर्य वायुं हुतवलनिलयेऽपानमाकृष्य धृत्वा\nस्वाङ्गुष्ठाद्यङ्गुलीभिर्वरकरतलयोः षड्भिरेवं निरुध्य ।\nश्रोत्रे नेत्रे च नासापुटयुगलमतोऽनेन मार्गेण सम्यक्-\nपश्यन्ति प्रत्ययाशं प्रणवबहुविधध्यानसंलीनचित्ताः",
    "४": "(नादाविर्भावपूर्वको ग्रन्थित्रयभेदः)\n\nश्रवणमुखनयननासानिरोधनेनैव कर्तव्यम् ।\nशुद्धसुषुम्नासरणौ स्फुटममलं श्रूयते नादः",
    "५": "विचित्रघोषसंयुक्तानाहते श्रूयते ध्वनिः ।\nदिव्यदेहश्च तेजस्वी दिव्यगन्धोऽप्यरोगवान्",
    "६": "सम्पूर्णहृदयः शून्ये त्वारम्भे योगवान्भवेत् ।\nद्वितीया विघटीकृत्य वायुर्भवति मध्यगः",
    "७": "दृढासनो भवेद्योगी पद्माद्यासनसंस्थितः ।\nविष्णुग्रन्थेस्ततो भेदात्परमानन्दसम्भवः",
    "८": "अतिशून्यो विमर्दश्च भेरीशब्दस्ततो भवेत् ।\nतृतीयां यत्नतो भित्त्वा निनादो मर्दलध्वनिः",
    "९": "(अखण्डब्रह्माकारवृत्तिः)\n\nमहाशून्यं ततो याति सर्वसिद्धिसमाश्रयम् ।\nचित्तानन्दं ततो भित्त्वा सर्वपीठगतानिलः",
    "१०": "निष्पत्तौ वैष्णवः शब्दः क्वणतीति क्वणो भवेत् ।\nएकीभूतं तदा चित्तं सनकादिमुनीडितम्",
    "११": "अन्तेऽनन्तं समारोप्य खण्डेऽखण्डं समर्पयन् ।\nभूमानं प्रकृतिं ध्यात्वा कृतकृत्योऽमृतो भवेत्",
    "१२": "(निर्विकल्पभावः)\n\nयोगेन योगं संरोध्य भावं भावेन चाञ्जसा ।\nनिर्विकल्पं परं तत्त्वं सदा भूत्वा परं भवेत्",
    "१३": "अहंभावं परित्यज्य जगद्भावमनीदृशम् ।\nनिर्विकल्पे स्थितो विद्वान्भूयो नाप्यनुशोचति",
    "१४": "सलिले सैन्धावं यद्वत्साम्यं भवति योगतः ।\nतथात्ममनसौरेक्यं समाधिरभिधीयते",
    "१५": "यदा संक्षीयते प्राणो मानसं च प्रलीयते ।\nतदा समरसत्वं यत्समाधिरभिधीयते",
    "१६": "यत्समत्वं तयोरत्र जीवात्मपरमात्मनोः ।\nसमस्तनष्टसङ्कल्पः समाधिरभिधीयते",
    "१७": "प्रभाशून्यं मनःशून्यं बुद्धिशून्यं निरामयम् ।\nसर्वशून्यं निराभासं समाधिरभिधीयते",
    "१८": "तृतीय खण्डः\n\n(आधारचकम्)\n\nस्वयमुच्चलिते देहे देही नित्यसमाधिना ।\nनिश्चलं तं विजानीयात्समाधिरभिधीयते",
    "१९": "यत्रयत्र मनो याति तत्रतत्र परं पदम् ।\nतत्रतत्र परं ब्रह्म सर्वत्र समवस्थितम्"
}