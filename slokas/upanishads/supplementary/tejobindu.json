{
    "१": "ऋभुः ॥ सर्वं सच्चिन्मयं विद्धि सर्वं सच्चिन्मयं ततम् ।\nसच्चिदानन्दमद्वैतं सच्चिदानन्दमद्वयम्",
    "२": "सच्चिदानन्दमात्रं हि सच्चिदानन्दमन्यकम् ।\nसच्चिदानन्दरूपोऽहं सच्चिदानन्दमेव खम्",
    "३": "सच्चिदानन्दमेव त्वं सच्चिदानन्दकोऽस्म्यहम् ।\nमनोबुद्धिरहङ्कारचित्तसङ्घातका अमी",
    "४": "न त्वं नाहं न चान्यद्वा सर्वं ब्रह्मैव केवलम् ।\nन वाक्यं न पदं वेदं नाक्षरं न जडं क्वचित्",
    "५": "न मध्यं नादि नान्तं वा न सत्यं न निबन्धजम् ।\nन दुःखं न सुखं भावं न माया प्रकृतिस्तथा",
    "६": "न देहं न मुखं घ्राणं न जिह्वा न च तालुनी ।\nन दन्तोष्ठौ ललाटं च निश्वासोच्छ्वास एव च",
    "७": "न स्वेदमस्थि मांसं च न रक्तं न च मूत्रकम् ।\nन दूरं नान्तिकं नाङ्गं नोदरं न किरीटकम्",
    "८": "न हस्तपादचलनं न शास्त्रं न च शासनम् ।\nन वेत्ता वेदनं वेद्यं न जाग्रत्स्वप्नसुप्तयः",
    "९": "तुर्यातीतं न मे किञ्चित्सर्वं सच्चिन्मयं ततम् ।\nनाध्यात्मिकं नाधिभूतं नाधिदैवं न मायिकम्",
    "१०": "न विश्वतैजसः प्राज्ञो विराट्सूत्रात्मकेश्वरः ।\nन गमागमचेष्टा च न नष्टं न प्रयोजनम्",
    "११": "त्याज्यं ग्राह्यं न दूष्यं वा ह्यमेध्यामेध्यकं तथा ।\nन पीनं न कृशं क्लेदं न कालं देशभाषणम्",
    "१२": "न सर्वं न भयं द्वैतं न वृक्षतृणपर्वताः ।\nन ध्यानं योगसंसिद्धिर्न ब्रह्मवैश्यक्षत्रकम्",
    "१३": "न पक्षी न मृगो नाङ्गी न लोभो मोह एव च ।\nन मदो न च मात्सर्यं कामक्रोधादयस्तथा",
    "१४": "न स्त्रीशूद्रबिडालादि भक्ष्यभोज्यादिकं च यत् ।\nन प्रौढहीनो नास्तिक्यं न वार्तावसरोऽति हि",
    "१५": "न लौकिको न लोको वा न व्यापारो न मूढता ।\nन भोक्ता भोजनं भोज्यं न पात्रं पानपेयकम्",
    "१६": "न शत्रुमित्रपुत्रादिर्न माता न पिता स्वसा ।\nन जन्म न मृतिर्वृद्धिर्न देहोऽहमिति भ्रमः",
    "१७": "न शून्यं नापि चाशून्यं नान्तःकरणसंसृतिः ।\nन रात्रिर्न दिवा नक्तं न ब्रह्मा न हरिः शिवः",
    "१८": "न वारपक्षमासादि वत्सरं न च चञ्चलम् ।\nन ब्रह्मलोको वैकुण्ठो न कैलासो न चान्यकः",
    "१९": "न स्वर्गो न च देवेन्द्रो नाग्निलोको न चाग्निकः ।\nन यमो यमलोको वा न लोका लोकपालकाः",
    "२०": "न भूर्भुवःस्वस्त्रैलोक्यं न पातालं न भूतलम् ।\nनाविद्या न च विद्या च न माया प्रकृतिर्जडा",
    "२१": "न स्थिरं क्षणिकं नाशं न गतिर्न च धावनम् ।\nन ध्यातव्यं न मे ध्यानं न मन्त्रो न जपः क्वचित्",
    "२२": "न पदार्था न पूजार्हं नाभिषेको न चार्चनम् ।\nन पुष्पं न फलं पत्रं गन्धपुष्पादिधूपकम्",
    "२३": "न स्तोत्रं न नमस्कारो न प्रदक्षिणमण्वपि ।\nन प्रार्थना पृथग्भावो न हविर्नाग्निवन्दनम्",
    "२४": "न होमो न च कर्माणि न दुर्वाक्यं सुभाषणम् ।\nन गायत्री न वा सन्धिर्न मनस्यं न दुःस्थितिः",
    "२५": "न दुराशा न दुष्टात्मा न चाण्डालो न पौल्कसः ।\nन दुःसहं दुरालापं न किरातो न कैतवम्",
    "२६": "न पक्षपातं न पक्षं वा न विभूषणतस्करौ ।\nन च दम्भो दाम्भिको वा न हीनो नाधिको नरः",
    "२७": "नैकं द्वयं त्रयं तुर्यं न महत्वं न चाल्पता ।\nन पूर्णं न परिच्छिन्नं न काशी न व्रतं तपः",
    "२८": "न गोत्रं न कुलं सूत्रं न विभुत्वं न शून्यता ।\nन स्त्री न योषिन्नो वृद्धा न कन्या न वितन्तुता",
    "२९": "न सूतकं न जातं वा नान्तर्मुखसुविभ्रमः ।\nन महावाक्यमैक्यं वा नाणिमादिविभूतयः",
    "३०": "सर्वचैतन्यमात्रत्वात्सर्वदोषः सदा न हि ।\nसर्वं सन्मात्ररूपत्वात्सच्चिदानन्दमात्रकम्",
    "३१": "ब्रह्मैव सर्वं नान्योऽस्ति तदहं तदहं तथा ।\nतदेवाहं तदेवाहं ब्रह्मैवाहं सनातनम्",
    "३२": "ब्रह्मैवाहं न संसारी ब्रह्मैवाहं न मे मनः ।\nब्रह्मैवाहं न मे बुद्धिर्ब्रह्मैवाहं न चेन्द्रियः",
    "३३": "ब्रह्मैवाहं न देहोऽहं ब्रह्मैवाहं न गोचरः ।\nब्रह्मैवाहं न जीवोऽहं ब्रह्मैवाहं न भेदभूः",
    "३४": "ब्रह्मैवाहं जडो नाहमहं ब्रह्म न मे मृतिः ।\nब्रह्मैवाहं न च प्राणो ब्रह्मैवाहं परात्परः",
    "३५": "इदं ब्रह्म परं ब्रह्म सत्यं ब्रह्म प्रभुर्हि सः ।\nकालो ब्रह्म कला ब्रह्म सुखं ब्रह्म स्वयम्प्रभम्",
    "३६": "एकं ब्रह्म द्वयं ब्रह्म मोहो ब्रह्म शमादिकम् ।\nदोषो ब्रह्म गुणो ब्रह्म दमः शान्तं विभुः प्रभुः",
    "३७": "लोको ब्रह्म गुरुर्ब्रह्म शिष्यो ब्रह्म सदाशिवः ।\nपूर्वं ब्रह्म परं ब्रह्म शुद्धं ब्रह्म शुभाशुभम्",
    "३८": "जीव एव सदा ब्रह्म सच्चिदानन्दमस्म्यहम् ।\nसर्वं ब्रह्ममयं प्रोक्तं सर्वं ब्रह्ममयं जगत्",
    "३९": "स्वयं ब्रह्म न सन्देहः स्वस्मादन्यन्न किञ्चन ।\nसर्वमात्मैव शुद्धात्मा सर्वं चिन्मात्रमद्वयम्",
    "४०": "नित्यनिर्मलरूपात्मा ह्यात्मनोऽन्यन्न किञ्चन ।\nअणुमात्रलसद्रूपमणुमात्रमिदं जगत्",
    "४१": "अणुमात्रं शरीरं वा ह्यणुमात्रमसत्यकम् ।\nअणुमात्रमचिन्त्यं वा चिन्त्यं वा ह्यणुमात्रकम्",
    "४२": "ब्रह्मैव सर्वं चिन्मात्रं ब्रह्ममात्रं जगत्त्रयम् ।\nआनन्दं परमानन्दमन्यत्किञ्चिन्न किञ्चन",
    "४३": "चैतन्यमात्रमोङ्कारं ब्रह्मैव सकलं स्वयम् ।\nअहमेव जगत्सर्वमहमेव परं पदम्",
    "४४": "अहमेव गुणातीत अहमेव परात्परः ।\nअहमेव परं ब्रह्म अहमेव गुरोर्गुरुः",
    "४५": "अहमेवाखिलाधार अहमेव सुखात्सुखम् ।\nआत्मनोऽन्यज्जगन्नास्ति आत्मनोऽन्यत्सुखं न च",
    "४६": "आत्मनोऽन्या गतिर्नास्ति सर्वमात्ममयं जगत् ।\nआत्मनोऽन्यन्नहि क्वापि आत्मनोऽन्यत्तृणं नहि",
    "४७": "आत्मनोऽन्यत्तुषं नास्ति सर्वमात्ममयं जगत् ।\nब्रह्ममात्रमिदं सर्वं ब्रह्ममात्रमसन्न हि",
    "४८": "ब्रह्ममात्रं श्रुतं सर्वं स्वयं ब्रह्मैव केवलम् ।\nब्रह्ममात्रं वृतं सर्वं ब्रह्ममात्रं रसं सुखम्",
    "४९": "ब्रह्ममात्रं चिदाकाशं सच्चिदानन्दमव्ययम् ।\nब्रह्मणोऽन्यतरन्नास्ति ब्रह्मणोऽन्यज्जगन्न च",
    "५०": "ब्रह्मणोऽन्यदह नास्ति ब्रह्मणोऽन्यत्फलं नहि ।\nब्रह्मणोऽन्यत्तृणं नास्ति ब्रह्मणोऽन्यत्पदं नहि",
    "५१": "ब्रह्मणोऽन्यद्गुरुर्नास्ति ब्रह्मणोऽन्यमसद्वपुः ।\nब्रह्मणोऽन्यन्न चाहन्ता त्वत्तेदन्ते नहि क्वचित्",
    "५२": "स्वयं ब्रह्मात्मकं विद्धि स्वस्मादन्यन्न किञ्चन ।\nयत्किञ्चिद्दृश्यते लोके यत्किञ्चिद्भाष्यते जनैः",
    "५३": "यत्किञ्चिद्भुज्यते क्वापि तत्सर्वमसदेव हि ।\nकर्तृभेदं क्रियाभेदं गुणभेदं रसादिकम्",
    "५४": "लिङ्गभेदमिदं सर्वमसदेव सदा सुखम् ।\nकालभेदं देशभेदं वस्तुभेदं जयाजयम्",
    "५५": "यद्यद्भेदं च तत्सर्वमसदेव हि केवलम् ।\nअसदन्तःकरणकमसदेवेन्द्रियादिकम्",
    "५६": "असत्प्राणादिकं सर्वं सङ्घातमसदात्मकम् ।\nअसत्यं पञ्चकोशाख्यमसत्यं पञ्च देवताः",
    "५७": "असत्यं षड्विकारादि असत्यमरिवर्गकम् ।\nअसत्यं षडृतुश्चैव असत्यं षड्रसस्तथा",
    "५८": "सच्चिदानन्दमात्रोऽहमनुत्पन्नमिदं जगत् ।\nआत्मैवाहं परं सत्यं नान्याः संसारदृष्टयः",
    "५९": "सत्यमानन्दरूपोऽहं चिद्घनानन्दविग्रहः ।\nअहमेव परानन्द अहमेव परात्परः",
    "६०": "ज्ञानाकारमिदं सर्वं ज्ञानानन्दोऽहमद्वयः ।\nसर्वप्रकाशरूपोऽहं सर्वाभावस्वरूपकम्",
    "६१": "अहमेव सदा भामीत्येवं रूपं कुतोऽप्यसत् ।\nत्वमित्येवं परं ब्रह्म चिन्मयानन्दरूपवान्",
    "६२": "चिदाकारं चिदाकाशं चिदेव परमं सुखम् ।\nआत्मैवाहमसन्नाहं कूटस्थोऽहं गुरुः परः",
    "६३": "सच्चिदानन्दमात्रोऽहमनुत्पन्नमिदं जगत् ।\nकालो नास्ति जगन्नास्ति मायाप्रकृतिरेव न",
    "६४": "अहमेव हरिः साक्षादहमेव सदाशिवः ।\nशुद्धचैतन्यभावोऽहं शुद्धसत्त्वानुभावनः",
    "६५": "अद्वयानन्दमात्रोऽहं चिद्घनैकरसोऽस्म्यहम् ।\nसर्वं ब्रह्मैव सततं सर्वं ब्रह्मैव केवलम्",
    "६६": "सर्वं ब्रह्मैव सततं सर्वं ब्रह्मैव चेतनम् ।\nसर्वान्तर्यामिरूपोऽहं सर्वसाक्षित्वलक्षणः",
    "६७": "परमात्मा परं ज्योतिः परं धाम परा गतिः ।\nसर्ववेदान्तसारोऽहं सर्वशास्त्रसुनिश्चितः",
    "६८": "योगानन्दस्वरूपोऽहं मुख्यानन्दमहोदयः ।\nसर्वज्ञानप्रकाशोऽस्मि मुख्यविज्ञानविग्रहः",
    "६९": "तुर्यातुर्यप्रकाशोऽस्मि तुर्यातुर्यादिवर्जितः ।\nचिदक्ष्रोऽन् सत्योऽहं वासुदवोऽजररोऽमरः",
    "७०": "अहं ब्रह्म चिदाकाशं नित्यं ब्रह्म निरञ्जनम् ।\nशुद्धं बुद्धं सदामुक्तमनामकमरूपकम्",
    "७१": "सच्चिदानन्दरूपोऽहमनुन्त्पन्नमिदं जगत् ।\nसत्यासत्यं जगन्नास्ति सङ्कल्पकलनादिकम्",
    "७२": "नित्यानन्दमयं ब्रह्म केवलं सर्वदा स्वयम् ।\nअनन्तमव्ययं शान्तमेकरूपमनामयम्",
    "७३": "मत्तोऽन्यदस्ति चेन्मिथ्या यथा मरुमरीचिका ।\nवन्ध्याकुमारवचने भीतिश्चेदस्ति किञ्चन",
    "७४": "शशश‍ृङ्गेण नागेन्द्रो मृतश्चेज्जगदस्ति तत् ।\nमृगतृष्णाजलं पीत्वा तृप्तश्चेदस्त्विदं जगत्",
    "७५": "नरश‍ृङ्गेण नष्टश्चेत्कश्चिदस्त्विदमेव हि ।\nगन्धर्वनगरे सत्ये जगद्भवति सर्वदा",
    "७६": "गगने नीलिमासत्ये जगत्सत्यं भविष्यति ।\nशुक्तिकारजतं सत्यं भूषणं चेज्जगद्भवेत्",
    "७७": "रज्जुसर्पेण दष्टश्चेन्नरो भवतु संसृतिः ।\nजातरूपेण बाणेन ज्वालाग्नौ नाशिते जगत्",
    "७८": "विन्ध्याटव्यां पायसान्नमस्ति चेज्जगदुद्भवः ।\nरम्भास्तम्भेन काष्ठेन पाकसिद्धौ जगद्भवेत्",
    "७९": "सद्यः कुमारिकरूपैः पाके सिद्धे जगद्भवेत् ।\nचित्रस्थदीपैस्तमसो नाशश्चेदस्त्विदं जगत्",
    "८०": "मासात्पूर्वं मृतो मर्त्यो ह्यागतश्चेज्जगद्भवेत् ।\nतक्रं क्षीरस्वरूपं चेत्क्वचिन्नित्यं जगद्भवेत्",
    "८१": "गोस्तनादुद्भवं क्षीरं पुनरारोपणे जगत् ।\nभूरजोऽब्धौ समुत्पन्ने जगद्भवतु सर्वदा",
    "८२": "कूर्मरोम्णा गजे बद्धे जगदस्तु मदोत्कटे ।\nनालस्थतन्तुना मेरुश्चालितश्चेज्जगद्भवेत्",
    "८३": "तरङ्गमालया सिन्धुर्बद्धश्चेदस्त्विदं जगत् ।\nअग्नेरधश्चेज्ज्वलनं जगद्भवतु सर्वदा",
    "८४": "ज्वालावह्निः शीतलश्चेदस्तिरूपमिदं जगत् ।\nज्वालाग्निमण्डले पद्मवृद्धिश्चेज्जगदस्त्विदम्",
    "८५": "महच्छैलेन्द्रनीलं वा सम्भवच्चेदिदं जगत् ।\nमेरुरागत्य पद्माक्षे स्थितश्चेदस्त्विदं जगत्",
    "८६": "निगिरेच्चेद्भृङ्गसूनुर्मेरुं चलवदस्त्विदम् ।\nमशकेन हते सिंहे जगत्सत्यं तदास्तु ते",
    "८७": "अणुकोटरविस्तीर्णे त्रैलोक्यं चेज्जगद्भवेत् ।\nतृणानलश्च नित्यश्चेत्क्षणिकं तज्जगद्भवेत्",
    "८८": "स्वप्नदृष्टं च यद्वस्तु जागरे चेज्जगद्भवः ।\nनदीवेगो निश्चलश्चेत्केनापीदं भवेज्जगत्",
    "८९": "क्षुधितस्याग्निर्भोज्यश्चेन्निमिषं कल्पितं भवेत् ।\nजात्यन्धै रत्नविषयः सुज्ञातश्चेज्जगत्सदा",
    "९०": "नपुंसककुमारस्य स्त्रीसुखं चेद्भवज्जगत् ।\nनिर्मितः शशश‍ृङ्गेण रथश्चेज्जगदस्ति तत्",
    "९१": "सद्योजाता तु या कन्या भोगयोग्या भवेज्जगत् ।\nवन्ध्या गर्भाप्ततत्सौख्यं ज्ञाता चेदस्त्विदं जगत्",
    "९२": "काको वा हंसवद्गच्छेज्जगद्भवतु निश्चलम् ।\nमहाखरो वा सिंहेन युध्यते चेज्जगत्स्थितिः",
    "९३": "महाखरो गजगतिं गतश्चेज्जगदस्तु तत् ।\nसम्पूर्णचन्द्रसूर्यश्चेज्जगद्भातु स्वयं जडम्",
    "९४": "चन्द्रसूर्यादिकौ त्यक्त्वा राहुश्चेद्दृश्यते जगत् ।\nभृष्टबीजसमुत्पन्नवृद्धिश्चेज्जगदस्तु सत्",
    "९५": "दरिद्रो धनिकानां च सुखं भुङ्क्ते तदा जगत् ।\nशुना वीर्येण सिंहस्तु जितो यदि जगत्तदा",
    "९६": "ज्ञानिनो हृदयं मूढैर्ज्ञातं चेत्कल्पनं तदा ।\nश्वानेन सागरे पीते निःशेषेण मनो भवेत्",
    "९७": "शुद्धाकाशो मनुष्येषु पतितश्चेत्तदा जगत् ।\nभूमौ वा पतितं व्योम व्योमपुष्पं सुगन्धकम्",
    "९८": "शुद्धाकाशे वने जाते चलिते तु तदा जगत् ।\nकेवले दर्पणे नास्ति प्रतिबिम्बं तदा जगत्",
    "९९": "अजकुक्षौ जगन्नास्ति ह्यात्मकुक्षौ जगन्नहि ।\nसर्वथा भेदकलनं द्वैताद्वैतं न विद्यते",
    "१००": "मायाकार्यमिदं भेदमस्ति चेद्ब्रह्मभावनम् ।\nदेहोऽहमिति दुःखं चेद्ब्रह्माहमिति निश्चयः",
    "१०१": "हृदयग्रन्थिरस्तित्वे छिद्यते ब्रह्मचक्रकम् ।\nसंशये समनुप्राप्ते ब्रह्मनिश्चयमाश्रयेत्",
    "१०२": "अनात्मरूपचोरश्चेदात्मरत्नस्य रक्षणम् ।\nनित्यानन्दमयं ब्रह्म केवलं सर्वदा स्वयम्",
    "१०३": "एवमादिसुदृष्टान्तैः साधितं ब्रह्ममात्रकम् ।\nब्रह्मैव सर्वभवनं भुवनं नाम सन्त्यज",
    "१०४": "अहं ब्रह्मेति निश्चित्य अहम्भावं परित्यज ।\nसर्वमेव लयं याति सुप्तहस्तस्थपुष्पवत्",
    "१०५": "न देहो न च कर्माणि सर्वं ब्रह्मैव केवलम् ।\nन भूतं न च कार्यं च न चावस्थाचतुष्टयम्",
    "१०६": "लक्षणात्रयविज्ञानं सर्वं ब्रह्मैव केवलम् ।\nसर्वव्यापारमुत्सृज्य ह्यहं ब्रह्मेति भावय",
    "१०७": "अहं ब्रह्म न सन्देहो ह्यहं ब्रह्म चिदात्मकम् ।\nसच्चिदानन्दमात्रोऽहमिति निश्चित्य तत्त्यज",
    "१०८": "शाङ्करीयं महाशास्त्रं न देयं यस्य कस्यचित् ।\nनास्तिकाय कृतघ्नाय दुर्वृत्ताय दुरात्मने",
    "१०९": "गुरुभक्तिविशुद्धान्तःकरणाय महात्मने ।\nसम्यक्परीक्ष्य दातव्यं मासं षाण्मासवत्सरम्",
    "११०": "सर्वोपनिषदभ्यासं दूरतस्त्यज्य सादरम् ।\nतेजोबिन्दूपनिषदमभ्यसेत्सर्वदा मुदा"
}