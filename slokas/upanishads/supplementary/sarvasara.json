{
    "१": "समस्तवेदान्तसारसिद्धान्तार्थकलेवरम् ।\nविकलेवरकैवल्यं रामचन्द्रपदं भजे ॥\n\nसर्वसारं निरालम्बं रहस्यं वज्रसूचिकम् ।\nतेजोनादध्यानविद्यायोगतत्त्वात्मबोधकम् ॥\n\nॐ सह नाववतु ॥ सह नौ भुनक्तु ॥ सह वीर्यं करवावहै ॥\n\nतेजस्विनावधीतमस्तु मा विद्विषावहै ॥\n\nॐ शान्तिः शान्तिः शान्तिः ॥\n\nकथं बन्धः कथं मोक्षः का विद्या काऽविद्येति ।\nजाग्रत्स्वप्नसुषुप्तितुरीयं च कथम् ।\nअन्नमयप्राणमयमनोमयविज्ञानमयानन्दमयकोशाः कथम् ।\nकर्ता जीवः पञ्चवर्गः क्षेत्रज्ञः साक्षी कूटस्थोऽन्तर्यामी कथम् ।\nप्रत्यगात्मा परात्मा माया चेति कथम् ।\nआत्मेश्वरजीवः अनात्मनां देहादीनामात्मत्वेनाभिमन्यते\nसोऽभिमान आत्मनो बन्धः । तन्निवृत्तिर्मोक्षः ।\nया तदभिमानं कारयति सा अविद्या । सोऽभिमानो यया\nनिवर्तते सा विद्या । मन आदिचतुर्दशकरणैः\nपुष्कलैरादित्याद्यनुगृहीतैः शब्दादीन्विषयान्-\nस्थूलान्यदोपलभते तदात्मनो जागरणम् ।\nतद्वासनासहितैश्चतुर्दशकरणैः शब्दाद्यभावेऽपि\nवासनामयाञ्छब्दादीन्यदोपलभते तदात्मनः स्वप्नम् ।\nचतुर्दशकरणो परमाद्विशेषविज्ञानाभावाद्यदा\nशब्दादीन्नोपलभते तदात्मनः सुषुप्तम् ।\nअवस्थात्रयभावाभावसाक्षी स्वयंभावरहितं\nनैरन्तर्यं चैतन्यं यदा तदा तुरीयं चैतन्यमित्युच्यते ।\nअन्नकार्याणां कोशानां समूहोऽन्नमयः कोश उच्यते ।\nप्राणादिचतुर्दशवायुभेदा अन्नमयकोशे यदा वर्तन्ते\nतदा प्राणमयः कोश इत्युच्यते ।\nएतत्कोशद्वयसंसक्तं मन आदि चतुर्दशकरणैरात्मा\nशब्दादिविषयसङ्कल्पादीन्धर्मान्यदा करोति तदा मनोमयः\nकोश इत्युच्यते । एतत्कोशत्रयसंसक्तं तद्गतविशेषज्ञो\nयदा भासते तदा विज्ञानमयः कोश इत्युच्यते ।\nएतत्कोशचतुष्टयं संसक्तं स्वकारणाज्ञाने\nवटकणिकायामिव वृक्षो यदा वर्तते तदानन्दमयः कोश\nइत्युच्यते । सुखदुःखबुद्ध्या श्रेयोऽन्तः कर्ता यदा तदा\nइष्टविषये बुद्धिः सुखबुद्धिरनिष्टविषये बुद्धिर्दुःखबुद्धिः ।\nशब्दस्पर्शरूपरसगन्धाः सुखदुःखहेतवः ।\nपुण्यपापकर्मानुसारी भूत्वा प्राप्तशरीरसंयोग-\nमप्राप्तशरीरसंयोगमिव कुर्वाणो यदा दृश्यते\nतदोपहितजीव इत्युच्यते । मन आदिश्च\nप्राणादिश्चेच्छादिश्च सत्त्वादिश्च पुण्यादिश्चैते\nपञ्चवर्गा इत्येतेषां पञ्चवर्गाणां धर्मीभूतात्मा\nज्ञानादृते न विनश्यत्यात्मसन्निधौ नित्यत्वेन\nप्रतीयमान आत्मोपाधिर्यस्तल्लिङ्गशरीरं\nहृद्ग्रन्थिरित्युच्यते तत्र यत्प्रकाशते चैतन्यं स\nक्षेत्रज्ञ इत्युच्यते । ज्ञातृज्ञानज्ञेयानामाविर्भाव-\nतिरोभावज्ञाता स्वयमाविर्भावतिरोभावरहितः\nस्वयंज्योतिः साक्षीत्युच्यते ।\nब्रह्मादिपिपीलिकापर्यन्तं सर्वप्राणिबुद्धिष्ववशिष्टत-\nयोपलभ्यमानः सर्वप्राणिबुद्धिस्थो यदा तदा कूटस्थ\nइत्युच्यते । कूटस्थोपहितभेदानां स्वरूपलाभहेतुर्भूत्वा\nमणिगणे सूत्रमिव सर्वक्षेत्रेष्वनुस्यूतत्वेन यदा काश्यते\nआत्मा तदान्तर्यामीत्युच्यते ।\nसत्यं ज्ञानमनन्तं ब्रह्म । सत्यमविनाशि । अविनाशि\nनाम देशकालवस्तुनिमित्तेषु विनश्यत्सु यन्न विनश्यति\nतदविनाशि । ज्ञानं नामोत्पत्तिविनाशरहितं नैरन्तर्यं\nचैतन्यं ज्ञानमुच्यते । अनन्तं नाम मृद्विकारेषु\nमृदिव स्वर्णविकारेषु स्वर्णमिव तन्तुविकारेषु\nतन्तुरिवाव्यक्तादिसृष्टिप्रपञ्चेषु पूर्णं व्यापकं\nचैतन्यमनन्तमित्युच्यते ।\nआनन्दं नाम सुखचैतन्यस्वरूपोऽपरिमितानन्द-\nसमुद्रोऽवशिष्टसुखस्वरूपश्चानन्द इत्युच्यते ।\nएतद्वस्तुचतुष्टयं यस्य लक्षणं देशकाल-\nवस्तुनिमित्तेश्वव्यभिचारी तत्पदार्थः परमात्मेत्युच्यते ।\nत्वंपदार्थादौपाधिकात्तत्पदार्थादौपाधिक-\nभेदाद्विलक्षणमाकाशवत्सूक्ष्मं केवलसत्ता-\nमात्रस्वभावं परं ब्रह्मेत्युच्यते । माया नाम\nअनादिरन्तवती प्रमाणाप्रमाणसाधारणा न सती\nनासती न सदसती स्वयमधिका विकाररहिता निरूप्यमाणा\nसतीतरलक्षणशून्या सा मायेत्युच्यते । अज्ञानं\nतुच्छाप्यसती कालत्रयेऽपि पामराणां वास्तवी च\nसत्त्वबुद्धिर्लौकिकानामिदमित्थमित्यनिर्वचनीया वक्तुं न शक्यते ।\nनाहं भवाम्यहं देवो नेन्द्रियाणि दशैव तु ।\nन बुद्धिर्न मनः शश्वन्नाहङ्कारस्तथैव च",
    "२": "अप्राणो ह्यमनाः शुभ्रो बुद्ध्यादीनां हि सर्वदा ।\nसाक्ष्यहं सर्वदा नित्यश्चिन्मात्रोऽहं न संशयः",
    "३": "नाहं कर्ता नैव भोक्ता प्रकृतेः साक्षिरूपकः ।\nमत्सान्निध्यात्प्रवर्तन्ते देहाद्या अजडा इव",
    "४": "स्थाणुर्नित्यः सदानन्दः शुद्धो ज्ञानमयोऽमलः ।\nआत्माहं सर्वभूतानां विभुः साक्षी न संशयः",
    "५": "ब्रह्मैवाहं सर्ववेदान्तवेद्यं\nनाहं वेद्यं व्योमवातादिरूपम् ।\nरूपं नाहं नाम नाहं न कर्म\nब्रह्मैवाहं सच्चिदानन्दरूपम्"
}