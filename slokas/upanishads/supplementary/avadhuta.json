{
    "१": "गौणमुख्यावधूतालिहृदयाम्बुजवर्ति यत् ।\nतत्त्रैपदं ब्रह्मतत्त्वं स्वमात्रमवशिष्यते ॥\n\nॐ सह नाववतु ॥ सह नौ भुनक्तु ॥ सह वीर्यं करवावहै ॥\n\nतेजस्विनावधीतमस्तु मा विद्विषावहै ॥\n\nॐ शान्तिः शान्तिः शान्तिः ॥\n\nहरिः ॐ अथ ह सांकृतिर्भगवन्तमवधूतं दत्तात्रेयं\nपरिसमेत्य पप्रच्छ भगवन्कोऽवधूतस्य का स्थितिः किं\nलक्ष्म किं संसरणमिति । तं होवाच भगवो दत्तात्रेयः\nपरमकारुणिकः ॥\n\nअक्षरत्वाद्वरेण्यत्वाद्धृतसंसारबन्धनात् ।\nतत्त्वमस्यादिलक्ष्यत्वादवधूत इतीर्यते",
    "२": "यो विलङ्घ्याश्रमान्वर्णानात्मन्येव स्थितः सदा ।\nअतिवर्णाश्रमी योगी अवधूतः स कथ्यते",
    "३": "तस्य प्रियं शिरः कृत्वा मोदो दक्षिणपक्षकः ।\nप्रमोद उत्तरः पक्ष आनन्दो गोष्पदायते",
    "४": "गोपालसदृशां शीर्षे नापि मध्ये न चाप्यधः ।\nब्रह्मपुच्छं प्रतिष्ठेति पुच्छाकारेण कारयेत्",
    "५": "एवं चतुष्पथं कृत्वा ते यान्ति परमां गतिम् ।\nन कर्मणा न प्रजया धनेन त्यागेनैके अमृतत्वमानशुः",
    "६": "स्वैरं स्वैरविहरणं तत्संसरणम् । सांबरा वा दिगंबरा वा ।\nन तेषां धर्माधर्मौ न मेध्यामेधौ । सदा\nसांग्रहण्येष्ट्याश्वमेधमन्तयागं यजते ।\nस महामखो महायोगः । कृत्स्नमेतच्चित्रं कर्म।\nस्वैरं न विगायेत्तन्महाव्रतम् । न स मूढवल्लिप्यते ।\nयथा रविः सर्वरसान्प्रभुङ्क्ते\nहुताशनश्चापि हि सर्वभक्षः ।\nतथैव योगी विषयान्प्रभुङ्क्ते\nन लिप्यते पुण्यपापैश्च शुद्धः",
    "७": "आपूर्यमाणमचलप्रतिष्ठं\nसमुद्रमापः प्रविशन्ति यद्वत् ।\nतद्वत्कामा यं प्रविशन्ति सर्वे\nस शान्तिमाप्नोति न कामकामी",
    "८": "न निरोधो न चोत्पत्तिर्न बद्धो न च साधकः ।\nन मुमुक्षुर्न वै मुक्त इत्येषा परमार्थता",
    "९": "ऐहिकामुष्मिकव्रातसिद्धै मुक्तेश्च सिद्धये ।\nबहुकृत्यं पुरा स्यान्मे तत्सर्वमधुना कृतम्",
    "१०": "तदेव कृतकृत्यत्वं प्रतियोगिपुरःसरम् ।\nअनुसन्दधदेवायमेवं तृप्यति नित्यशः",
    "११": "दुःखिनोऽज्ञाः संसरन्तु कामं पुत्राद्यपेक्षया ।\nपरमानन्दपूर्णोऽहं संसरामि किमिच्छया",
    "१२": "अनुतिष्ठन्तु कर्माणि परलोकयियासवः ।\nसर्वलोकात्मकः कस्मादनुतिष्ठामि किं कथम्",
    "१३": "व्याचक्षतां ते शास्त्राणि वेदानध्यापयन्तु वा ।\nयेऽत्राधिकारिणो मे तु नाधिकारोऽक्रियत्वतः",
    "१४": "निद्राभिक्षे स्नानशौचे नेच्छामि न करोमि च ।\nद्रष्टारश्चेत्कल्पयन्तु किं मे स्यादन्यकल्पनात्",
    "१५": "गुञ्जापुञ्जादि दह्येत नान्यारोपितवह्निना ।\nनान्यारोपितसंसारधर्मा नैवमहं भजे",
    "१६": "श‍ृण्वन्त्वज्ञाततत्त्वास्ते जानन्कस्माञ्छृणोम्यहम् ।\nमन्यन्तां संशयापन्ना न मन्येऽहमसंशयः",
    "१७": "विपर्यस्तो निदिध्यासे किं ध्यानमविपर्यये ।\nदेहात्मत्वविपर्यासं न कदाचिद्भजाम्यहम्",
    "१८": "अहं मनुष्य इत्यादिव्यवहारो विनाप्यमुम् ।\nविपर्यासं चिराभ्यस्तवासनातोऽवकल्पते",
    "१९": "आरब्धकर्मणि क्षीणे व्यवहारो निवर्तते ।\nकर्मक्षये त्वसौ नैव शामेद्ध्यानसहस्रतः",
    "२०": "विरलत्वं व्यवहृतेरिष्टं चेद्ध्यानमस्तु ते ।\nबाधिकर्मव्यवहृतिं पश्यन्ध्यायाम्यहं कुतः",
    "२१": "विक्षेपो नास्ति यस्मान्मे न समाधिस्ततो मम ।\nविक्षेपो वा समाधिर्वा मनसः स्याद्विकारिणः ।\nनित्यानुभवरूपस्य को मेऽत्रानुभवः पृथक्",
    "२२": "कृतं कृत्यं प्रापणीयं प्राप्तमित्येव नित्यशः ।\nव्यवहारो लौकिको वा शास्त्रीयो वान्यथापि वा ।\nममाकर्तुरलेपस्य यथारब्धं प्रवर्तताम्",
    "२३": "अथवा कृतकृत्येऽपि लोकानुग्रहकाम्यया ।\nशास्त्रीयेणैव मार्गेन वर्तेऽहं मम का क्षतिः",
    "२४": "देवार्चनस्नानशौचभिक्षादौ वर्ततां वपुः ।\nतारं जपतु वाक्तद्वत्पठत्वाम्नायमस्तकम्",
    "२५": "विष्णुं ध्यायतु धीर्यद्वा ब्रह्मानन्दे विलीयताम् ।\nसाक्ष्यहं किंचिदप्यत्र न कुर्वे नापि कारये",
    "२६": "कृतकृत्यतया तृप्तः प्राप्तप्राप्यतया पुनः ।\nतृप्यन्नेवं स्वमनसा मन्यतेसौ निरन्तरम्",
    "२७": "धन्योऽहं धन्योऽहं नित्यं स्वात्मानमञ्जसा वेद्मि ।\nधन्योऽहं धन्योऽहं ब्रह्मानन्दो विभाति मे स्पष्टम्",
    "२८": "धन्योऽहं धन्योऽहं दुःखं सांसारिकं न वीक्षेऽद्य ।\nधन्योऽहं धन्योऽहं स्वस्याज्ञानं पलायितं क्वापि",
    "२९": "धन्योऽहं धन्योऽहं कर्तव्यं मे न विद्यते किंचित् ।\nधन्योऽहं धन्योऽहं प्राप्तव्यं सर्वमत्र सम्पन्नम्",
    "३०": "धन्योऽहं धन्योऽहं तृप्तेर्मे कोपमा भवेल्लोके ।\nधन्योऽहं धन्योऽहं धन्यो धन्यः पुनः पुनर्धन्यः",
    "३१": "अहो पुण्यमहो पुण्यं फलितं फलितं दृढम् ।\nअस्य पुण्यस्य सम्पत्तेरहो वयमहो वयम्",
    "३२": "अहो ज्ञानमहो ज्ञानमहो सुखमहो सुखम् ।\nअहो शास्त्रमहो शास्त्रमहो गुरुरहो गुरुः"
}