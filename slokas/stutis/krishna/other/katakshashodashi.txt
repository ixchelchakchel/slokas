kavichandra


 श्रीकटाक्षषोडशी 
सम्भावयन् विधिशिवौ सकृदिन्दिरायाः
      वक्त्रारविन्दपरिरम्भकरः सुरस्पृक् ।
मज्जन् मुहुः स्वशरणेषु निपत्य मग्नो
      दीनेषु रक्षतु स भां भगवत्कटाक्षः ॥ १॥

मज्जन् दयामयसुधाम्बुनिधौ जगत्या-
      मत्यादरेण परिरभ्य करीन्द्रमार्तम् ।
कुम्भीरमाप परुषाकृतिमेव रोषात्
      यः पातु जातु विशदो भगवत्कटाक्षः ॥ २॥

रक्तः स्वयं सलिलराशिसुतास्यबिम्ब-
      सम्भावनासु शुचिरार्तजनप्रसादे ।
अम्भोजनिःसरदलिप्रकारनुकारी
      चित्रास्चिरादवतु मां भगवत्कटाक्षः ॥ ३॥

दुःखप्रवाहपरिणाहविगाहनोद्यत्-
      सन्तापमादृशविवर्जनदुर्यशोभिः ।
संलिप्तमूर्तिरिव मेचकरोचिरव्या-
      दव्याजरक्षितजगद्भगवत्कटाक्षः ॥ ४॥

पद्मालायावदनमण्डलनेत्रयुग्म-
      च्छद्मोल्लसद्विकचपद्मविहारलुब्धः ।
मुग्धो मधुव्रतसमूह इव प्रसर्पन्
      श्रेयः समर्पयतु मे भगवत्कटाक्षः ॥ ५॥

पातानुभावपरिपावितपातकाध्व-
      पान्थाधिकाररहितान्तकददर्शिन्ताधिः ।
दुःखाभिभूततरभूतचयानुभूतौ
      दायस्तनोतु कुशलं भगवत्कटाक्षः ॥ ६॥

मन्दारमुख्यसुरवृक्षवदान्यभावः
      सन्ध्यास्फुटीकृतबहुप्रवणार्थिवन्द्यः ।
निष्कामभक्तजनसात्कृतनित्यधामा
      कामाय सम्भवतु मे भगवत्कटाक्षः ॥ ७॥

न्यस्तात्मभारभरणादरभाव्यमान-
      वृत्तिप्रवृत्तिपरतन्त्र इव प्रवृत्तिः ।
सद्वृत्तिधूर्तविषयाधिकतोपरोष-
      संलक्षितो भगवतोऽवतु मां कटाक्षः ॥ ८॥

दुर्वारमारशरवार इवातिधीर-
      वाराङ्गनाहृदयदुर्जयधैर्यभेदी ।
सत्पक्षयोगविहितद्रुतगत्यनिन्द्यो
      निन्द्यां मतिं हरतु मे स हरेः कटाक्षः ॥ ९॥

निर्व्याजदृष्टिकरुणामृतवृष्टिहृष्ट-
      पुष्टत्रिलोकगतकोकविलोकनीयः ।
दिव्याम्बुवाह इव सक्षणरुग्विलासः
      तापत्रयं हरतु मे स हरेः कटाक्षः ॥ १०॥

यस्मिन् समुल्लसति कामधुगल्पदो वा
      कल्पद्रुरल्पफलपुष्प इवास्तु कल्पः ।
चिन्तामणिर्मणिगणैर्गणनीयभाग्यः
      कामं स पूरयतु मे भगवत्कटाक्षः ॥ ११॥

अन्तर्निरन्तरवलद्विमलानुकम्पा-
      संस्पर्धमानमहिमानुगृहीतभक्तः ।
अग्राध्वजाग्रदतिवेललसत्तितिक्षः
      क्षेमं तनोतु नितरां भगवत्कटाक्षः ॥ १२॥

इन्दीवरोदरमनोहरमन्दिरान्त-
      र्वास्तव्यकान्तिरमणीपरिरभ्यमाणः ।
कश्चिद्विपश्चिदनुभूतमहाप्रसादः
      सीदन्तमुद्धरतु मां भगवत्कटाक्षः ॥ १३॥

ध्यायान्निकायनिरपायकृपौधयुक्तो
      मुक्तोपभुक्तमहिमामृतसिन्धुबिन्दुः ।
कामप्रकामफलदाननिदानकल्प-
      वृक्षोपमः फलतु मे भगवत्कटाक्षः ॥ १४॥

यस्यानुकूल्यबहुमूल्यमनोज्ञरत्न-
      भूषाविभूषिततनुस्तनुजाम्बुराशेः ।
भूरप्यभूदतुलसौभगयोगयोग्या
      भूयात् स भूरिविभवाय विभोः कटाक्षः ॥ १५॥

इन्दीवरैरिव किरन् रुचिभिः समन्तात्
      वृन्दावनान्तरमनन्तगुणास्पदं यः ।
आनन्दयत्यनुदिनं व्रजसुन्दरीणां
      चेतांसि मेऽस्तु सुखदः स हरेः कटाक्षः ॥ १६॥

कटाक्षषोडशी से कविचन्द्रविनिर्मिता ।
कलेव कृष्णचन्द्रस्य करोतु जगतां मुदम् ॥ १७॥

इति श्रीकटाक्षषोडशी सम्पूर्णा ।
भगवत्कटाक्षषोडशी



