{
    "१": "योगज्ञानैकसंसिद्धशिवतत्त्वतयोज्ज्वलम् ।\nप्रतियोगिविनिर्मुक्तं परंब्रह्म भवाम्यहम् ॥\n\nॐ पूर्णमदः पूर्णमिदं पूर्णात्पूर्णमुदच्यते ।\nपूर्णस्य पूर्णमादाय पूर्णमेवावशिष्यते ॥\n\nॐ शान्तिः शान्तिः शान्तिः ॥\n\nॐ त्रिशिखी ब्राह्मण आदित्यलोकं जगाम तं गत्वोवाच ।\nभगवन् किं देहः किं प्राणः किं कारण किमात्मा स\nहोवाच सर्वमिदं शिव एव विजानीहि । किंतु नित्यः शुद्धो\nनिरञ्जनो विभुरद्वयः शिव एकः स्वेन भासेदं सर्वं\nदृष्ट्वा तप्तायःपिण्डवदेकं भिन्नवदवभासते ।\nतद्भासकं किमिति चेदुच्यते । सच्छब्दवाच्य-\nमविद्याशबलं ब्रह्म । ब्रह्मणोऽव्यक्तम् । अव्यक्तान्महत् ।\nमहतोऽहङ्कारः । अहङ्कारात्पञ्चतन्मात्राणि ।\nपञ्चतन्मात्रेभ्यः पञ्चमहाभूतानि ।\nपञ्चमहाभूतेभ्योऽखिलं जगत् ॥\n\nतदखिलं किमिति । भूतविकारविभागादिरिति । एकस्मिन्पिण्डे\nकथं भूतविकारविभाग इति । तत्तत्कार्यकारणभेदरूपे-\nणांशतत्त्ववाचकवाच्यस्थानभेदविषयदेवताकोश-\nभेदविभागा भवन्ति । अथाकाशोऽन्तःकरणमनोबुद्धि-\nचिताहङ्कारः । वायुः समानोदानव्यानापानप्राणाः ।\nवह्निः श्रोत्रत्वक्चक्षुर्जिह्वाघ्राणानि । आपः शब्दस्पर्श-\nरूपरसगन्धाः । पृथिवी वाक्पाणिपादपायूपस्थाः ।\nज्ञानसङ्कल्पनिश्चयानुसन्धानाभिमाना आकाश-\nकार्यान्तःकरणविषयाः । समीकरणोन्ननयनग्रहण-\nश्रवणोच्छ्वासा वायुकार्यप्राणादिविषयाः ।\nशब्दस्पर्शरूपरसगन्धा अग्निकार्यज्ञानेन्द्रिय-\nविषया अबाश्रिताः । वचनादानगमनविसर्गानन्दाः\nपृथिवीकार्यकर्मेन्द्रियविषयाः । कर्मज्ञानेन्द्रिय-\nविषयेषु प्राणतन्मात्रविषया अन्तर्भूताः ।\nमनोबुद्ध्योश्चित्ताहङ्कारौ चान्तर्भूतौ ।\nअवकाशविधूतदर्शनपिण्डीईकरणधारणाः सूक्ष्मतमा\nजैवतन्मात्रविषयाः । एवं द्वादशाङ्गानि\nआध्यात्मिकान्याधिभौतिकान्याधिदैविकानि । अत्र\nनिशाकरचतुर्मुखदिग्वातार्कवरुणाश्व्यग्नीन्द्रोपेन्द्र-\nप्रजापतियमा इत्यक्षाधिदेवतारूपैर्द्वादश-\nनाड्यन्तःप्रवृत्ताः प्राणा एवाङ्गानि अङ्गज्ञानं\nतदेव ज्ञातेति । अथ व्योमानिलानलजलान्नानां\nपञ्चीकरणमिति । ज्ञातृत्वं समानयोगेन श्रोत्रद्वारा\nशब्दगुणो वागधिष्ठित आकाशे तिष्ठति आकाशस्तिष्ठति ।\nमनोव्यानयोगेन त्वग्द्वारा स्पर्शगुणः पाण्यधिष्ठितो\nवायौ तिष्ठति वायुस्तिष्ठति । बुद्धिरुदानयोगेन\nचक्षुर्द्वारा रूपगुणः पादाधिष्ठितोऽग्नौ\nतिष्ठत्यग्निस्तिष्ठति । चित्तमपानयोगेन जिह्वाद्वारा\nरसगुण उपस्थाधिष्ठितोऽप्सु तिष्ठत्यापस्तिष्ठन्ति ।\nअहङ्कारः प्राणयोगेन घ्राणद्वारा गन्धगुणो\nगुदाधिष्ठितः पृथिव्यां तिष्ठति पृथिवी तिष्ठति\nय एवं वेद । अत्रैते श्लोका भवन्ति ।\nपृथग्भूते षोडश कलाः स्वार्थभागान्परान्क्रमात् ।\nअन्तःकरणव्यानाक्षिरसपायुनभःक्रमात्",
    "२": "मुख्यात्पूर्वोत्तरैर्भागैर्भूतेभूते चतुश्चतुः ।\nपूर्वमाकाशमाश्रित्य पृथिव्यादिषु संस्थिताः",
    "३": "मुख्यादूर्ध्वे परा ज्ञेया न परानुत्तरान्विदुः ।\nएवमंशो ह्यभूत्तस्मात्तेभ्यश्चांशो ह्यभूत्तथा",
    "४": "तस्मादन्योन्यमाश्रित्य ह्योतं प्रोतमनुक्रमात् ।\nपञ्चभूतमयी भूमिः सा चेतनसमन्विता",
    "५": "तत ओषधयोऽन्नं च ततः पिण्डाश्चतुर्विधाः ।\nरसासृङ्मांसमेदोऽस्थिमज्जाशुक्राणि धातवः",
    "६": "केचित्तद्योगतः पिण्डा भूतेभ्यः संभवाः क्वचित् ।\nतस्मिन्नन्नमयः पिण्डो नाभिमण्डलसंस्थिताः",
    "७": "अस्य मध्येऽस्ति हृदयं सनालं पद्मकोशवत् ।\nसत्त्वान्तर्वर्तिनो देवाः कर्त्रहङ्कारचेतनाः",
    "८": "अस्य बीजं तमःपिण्डं मोहरूपं जडं घनम् ।\nवर्तते कण्ठमाश्रित्य मिश्रीभूतमिदं जगत्",
    "९": "प्रत्यगानन्दरूपात्मा मूर्ध्नि स्थाने परे पदे ।\nअनन्तशक्तिसंयुक्तो जगद्रूपेण भासते",
    "१०": "सर्वत्र वर्तते जाग्रत्स्वप्नं जाग्रति वर्तते ।\nसुषुप्तं च तुरीयं च नान्यावस्थासु कुत्रचित्",
    "११": "सर्वदेशेष्वनुस्यूतश्चतूरूपः शिवात्मकः ।\nयथा महाफले सर्वे रसाः सर्वप्रवर्तकाः",
    "१२": "तथैवान्नमये कोशे कोशास्तिष्ठन्ति चान्तरे ।\nयथा कोशस्तथा जीवो यथा जीवस्तथा शिवः",
    "१३": "सविकारस्तथा जीवो निर्विकारस्तथा शिवः ।\nकोशास्तस्य विकारास्ते ह्यवस्थासु प्रवर्तकाः",
    "१४": "यथा रसाशये फेनं मथनादेव जायते ।\nमनो निर्मथनादेव विकल्पा बहवस्तथा",
    "१५": "कर्मणा वर्तते कर्मी तत्त्यागाच्छान्तिमाप्नुयात् ।\nअयने दक्षिणे प्राप्ते प्रपञ्चाभिमुखं गतः",
    "१६": "अहङ्काराभिमानेन जीवः स्याद्धि सदाशिवः ।\nस चाविवेकप्रकृतिसङ्गत्या तत्र मुह्यते",
    "१७": "नानायोनिशतं गत्वा शेतेऽसौ वासनावशात् ।\nविमोक्षात्संचरत्येव मत्स्यः कूलद्वयं यथा",
    "१८": "ततः कालवशादेव ह्यात्मज्ञानविवेकतः ।\nउत्तराभिमुखो भूत्वा स्थानात्स्थानान्तरं क्रमात्",
    "१९": "मूर्ध्न्याधायात्मनः प्राणान्योगाभ्यासं स्थितश्चरन् ।\nयोगात्सञ्जायते ज्ञानं ज्ञानाद्योगः प्रवर्तते",
    "२०": "योगज्ञानपरो नित्यं स योगी न प्रणश्यति ।\nविकारस्थं शिवं पश्येद्विकारश्च शिवेन तु",
    "२१": "योगप्रकाशकं योगैर्ध्यायेच्चानन्य भावनः ।\nयोगज्ञाने न विद्येते तस्य भावो न सिद्ध्यति",
    "२२": "तस्मादभ्यासयोगेन मनःप्राणान्निरोधयेत् ।\nयोगी निशितधारेण क्षुरेणैव निकृन्तयेत्",
    "२३": "शिखा ज्ञानमयी वृत्तिर्यमाद्यष्टाङ्गसाधनैः ।\nज्ञानयोगः कर्मयोग इति योगो द्विधा मतः",
    "२४": "क्रियायोगमथेदानीं श्रुणु ब्राह्मणसत्तम ।\nअव्याकुलस्य चित्तस्य बन्धनं विषये क्वचित्",
    "२५": "यत्संयोगो द्विजश्रेष्ठ स च द्वैविध्यमश्नुते ।\nकर्म कर्तव्यमित्येव विहितेष्वेव कर्मसु",
    "२६": "बन्धनं मनसो नित्यं कर्मयोगः स उच्यते ।\nयत्त चित्तस्य सततमर्थे श्रेयसि बन्धनम्",
    "२७": "ज्ञानयोगः स विज्ञेयः सर्वसिद्धिकरः शिवः ।\nयस्योक्तलक्षणे योगे द्विविधेऽप्यव्ययं मनः",
    "२८": "स याति परमं श्रेयो मोक्षलक्षणमञ्जसा ।\nदेहेन्द्रियेषु वैराग्यं यम इत्युच्यते बुधैः",
    "२९": "अनुरक्तिः परे तत्त्वे सततं नियमः स्मृतः ।\nसर्ववस्तुन्युदासीनभावमासनमुत्तमम्",
    "३०": "जगत्सर्वमिदं मिथ्याप्रतीतिः प्राणसंयमः ।\nचित्तस्यान्तर्मुखीभावः प्रत्याहारस्तु सत्तम",
    "३१": "चित्तस्य निश्चलीभावो धारणा धारणं विदुः ।\nसोऽहं चिन्मात्रमेवेति चिन्तनं ध्यानमुच्यते",
    "३२": "ध्यानस्य विस्मृतिः सम्यक्समाधिरभिधीयते ।\nअहिंसा सत्यमस्तेयं ब्रह्मचर्यं दयार्जवम्",
    "३३": "क्षमा धृतिर्मिताहारः शौचं चेति यमादश ।\nतपःसन्तुष्टिरास्तिक्यं दानमाराधनं हरेः",
    "३४": "वेदान्तश्रवणं चैव ह्रीर्मतिश्च जपो व्रतम् ॥ इति ।\nआसनानि तदङ्गानि स्वस्तिकादीनि वै द्विज",
    "३५": "वर्ण्यन्ते स्वस्तिकं पादतलयोरुभयोरपि ।\nपूर्वोत्तरे जानुनी द्वे कृत्वासनमुदीरितम्",
    "३६": "सव्ये दक्षिणगुल्फं तु पृष्ठपार्श्वे नियोजयेत् ।\nदक्षिणेऽपि तथा सव्यं गोमुखं गोर्मुखं यथा",
    "३७": "एकं चरणमन्यस्मिन्नूरावारोप्य निश्चलः ।\nआस्ते यदिदमेनोघ्नं वीरासनमुदीरितम्",
    "३८": "गुदं नियम्य गुल्फाभ्यां व्युत्क्रमेण समाहितः ।\nयोगासनं भवेदेतदिति योगविदो विदुः",
    "३९": "ऊर्वोरुपरिवै धत्ते यदा पादतले उभे ।\nपद्मासनं भवेदेतत्सर्वव्याधिविषापहम्",
    "४०": "पद्मासनं सुसंस्थाप्य तदङ्गुष्ठद्वयं पुनः ।\nव्युत्क्रमेणैव हस्ताभ्यां बद्धपद्मासनं भवेत्",
    "४१": "पद्मासनं सुसंस्थाप्य जानूर्वोरन्तरे करौ ।\nनिवेश्य भूमावातिष्ठेद्व्योमस्थः कुक्कुटासनः",
    "४२": "कुक्कुटासनबन्धस्थो दोर्भ्यां संबध्य कन्धरम् ।\nशेते कूर्मवदुत्तान एतदुत्तानकूर्मकम्",
    "४३": "पादाङ्गुष्ठौ तु पाणिभ्यां गृहीत्वा श्रवणावधि ।\nधनुराकर्षकाकृष्टं धनुरासनमीरितम्",
    "४४": "सीवनीं गुल्फदेशाभ्यां निपीड्य व्युत्क्रमेण तु ।\nप्रसार्य जानुनोर्हस्तावासनं सिंहरूपकम्",
    "४५": "गुल्फौ च वृषणस्याधः सीवन्युभयपार्श्वयोः ।\nनिवेश्य पादौ हस्ताभ्यां बध्वा भद्रासनं भवेत्",
    "४६": "सीवनीपार्श्वमुभयं गुल्फाभ्यां व्युत्क्रमेण तु ।\nनिपीड्यासनमेतच्च मुक्तासनमुदीरितम्",
    "४७": "अवष्टभ्य धरां सम्यक्तलाभ्यां हस्तयोर्द्वयोः ।\nकूर्परौ नाभिपार्श्वे तु स्थापयित्वा मयूरवत्",
    "४८": "समुन्नतशिरःपादं मयूरासनमिष्यते ।\nवामोरुमूले दक्षाङ्घ्रिं जान्वोर्वेष्टितपाणिना",
    "४९": "वामेन वामाङ्गुष्ठं तु गृहीतं मत्स्यपीठकम् ।\nयोनिं वामेन सम्पीड्य मेढ्रादुपरि दक्षिणम्",
    "५०": "ऋजुकायः समासीनः सिद्धासनमुदीरितम् ।\nप्रसार्य भुवि पादौ तु दोर्भ्यामङ्गुष्ठमादरात्",
    "५१": "जानूपरि ललाटं तु पश्चिमं तानमुच्यते ।\nयेनकेन प्रकारेण सुखं धार्यं च जायते",
    "५२": "तत्सुखासनमित्युक्तमशक्तस्तत्समाचरेत् ।\nआसनं विजितं येन जितं तेन जगत्त्रयम्",
    "५३": "यमैश्च नियमैश्चैव आसनैश्च सुसंयतः ।\nनाडीशुद्धिं च कृत्वादौ प्राणायामं समाचरेत्",
    "५४": "देहमानं स्वाङ्गुलिभिः षण्णवत्यङ्गुलायतम् ।\nप्राणः शरीरादधिको द्वादशाङ्गुलमानतः",
    "५५": "देहस्थमनिलं देहसमुद्भूतेन वह्निना ।\nन्यूनं समं वा योगेन कुर्वन्ब्रह्मविदिष्यते",
    "५६": "देहमध्ये शिखिस्थानं तप्तजाम्बूनदप्रभम् ।\nत्रिकोणं द्विपदामन्यच्चतुरस्रं चतुष्पदम्",
    "५७": "वृत्तं विहङ्गमानां तु षडस्रं सर्पजन्मनाम् ।\nअष्टास्रं स्वेदजानां तु तस्मिन्दीपवदुज्ज्वलम् ।\nकन्दस्थानं मनुष्याणां देहमध्यं नवाङ्गुलम् ।\nचतुरङ्गुलमुत्सेधं चतुरङ्गुलमायतम्",
    "५८": "अण्डाकृति तिरश्चां च द्विजानां च चतुष्पदाम् ।\nतुन्दमध्यं तदिष्टं वै तन्मध्यं नाभिरिप्यते",
    "५९": "तत्र चक्रं द्वादशारं तेषु विष्ण्वादिमूर्तयः ।\nअहं तत्र स्थितश्चक्रं भ्रामयामि स्वमायया",
    "६०": "अरेषु भ्रमते जीवः क्रमेण द्विजसत्तम ।\nतन्तुपञ्जरमध्यस्था यथा भ्रमति लूतिका",
    "६१": "प्राणाधिरूढश्चरति जीवस्तेन विना नहि ।\nतस्योर्ध्वे कुण्डलीस्थानं नाभेस्तिर्यगथोर्ध्वतः",
    "६३": "अष्टप्रकृतिरूपा सा चाष्टधा कुण्डलीकृता ।\nयथावद्वायुसारं च ज्वलनादि च नित्यशः ॥ ६२\nपरितः कन्दपार्श्वे तु निरुध्येव सदा स्थिता ।\nमुखेनैव समावेष्ट्य ब्रह्मरन्ध्रमुखं तथा",
    "६४": "योगकालेन मरुता साग्निना बोधिता सती ।\nस्फुरिता हृदयाकाशे नागरूपा महोज्ज्वला",
    "६५": "अपनाद्द्वयङ्गुलादूर्ध्वमधो मेढ्रस्य तावता ।\nदेहमध्यं मनुष्याणां हृन्मध्यं तु चतुष्पदाम्",
    "६६": "इतरेषां तुन्दमध्ये प्राणापानसमायुताः ।\nचतुष्प्रकारद्व्ययुते देहमध्ये सुषुम्नया",
    "६७": "कन्दमध्ये स्थिता नाडी सुषुम्ना सुप्रतिष्ठिता ।\nपद्मसूत्रप्रतीकाशा ऋजुरूर्ध्वप्रवर्तिनी",
    "६८": "ब्रह्मणो विवरं यावद्विद्युदाभासनालकम् ।\nवैष्णवी ब्रह्मनाडी च निर्वाणप्राप्तिपद्धतिः",
    "६९": "इडा च पिङ्गला चैव तस्याः सव्येतरे स्थिते ।\nइडा समुत्थिता कन्दाद्वामनासापुटावधि",
    "७०": "पिङ्गला चोत्थिता तस्माद्दक्षनासापुटावधि ।\nगान्धारी हस्तिजिह्वा च द्वे चान्ये नाडिके स्थिते",
    "७१": "पुरतः पृष्ठतस्तस्य वामेतरदृशौ प्रति ।\nपूषा यशस्विनी नाड्यौ तस्मादेव समुत्थिते",
    "७२": "सव्येतरश्रुत्यवधि पायुमूलादलम्बुअसा ।\nअधोगता शुभा नाडी मेढ्रान्तावधिरायता",
    "७३": "पादाङ्गुष्ठावधिः कन्दादधोयाता च कौशिकी ।\nदशप्रकारभूतास्ताः कथिताः कन्दसम्भवाः",
    "७४": "तन्मूला बहवो नाड्यः स्थूलसूक्ष्माश्च नाडिकाः ।\nद्वासप्ततिसहस्राणि स्थूलाः सूक्ष्माश्च नाडयः",
    "७५": "संख्यातुं न शक्यन्ते स्थूलमूलाः पृथग्विधाः ।\nयथाश्वत्थदले सूक्ष्माः स्थूलाश्च विततास्तथा",
    "७६": "प्राणापानौ समानश्च उदानो व्यान एव च ।\nनागः कूर्मश्च कृकरो देवदत्तो धनञ्जयः",
    "७७": "चरन्ति दशनाडीषु दश प्राणादिवायवः ।\nप्राणादिपञ्चकं तेषु प्रधानं तत्र च द्वयम्",
    "७८": "प्राण एवाथवा ज्येष्ठो जीवात्मानं बिभर्ति यः ।\nआस्यनासिकयोर्मध्यं हृदयं नाभिमण्डलम्",
    "७९": "पादाङ्गुष्ठमिति प्राणस्थानानि द्विजसत्तम ।\nअपानश्चरति ब्रह्मन्गुदमेढ्रोरुजानुषु",
    "८०": "समानः सर्वगात्रेषु सर्वव्यापी व्यवस्थितः ।\nउदानः सर्वसन्धिस्थः पादयोर्हस्तयोरपि",
    "८१": "व्यानः श्रोत्रोरुकट्यां च गुल्फस्कन्धगलेषु च ।\nनागादिवायवः पञ्च त्वगस्थादिषु संस्थिताः",
    "८२": "तुन्दस्थजलमन्नं च रसादीनि समीकृतम् ।\nतुन्दमध्यगतः प्राणस्तानि कुर्यात्पृथक्पृथक्",
    "८३": "इत्यादिचेष्टनं प्राणः करोति च पृथक्स्थितम् ।\nअपानवायुर्मूत्रादेः करोति च विसर्जनम्",
    "८४": "प्राणापानादिचेष्टादि क्रियते व्यानवायुना ।\nउज्जीर्यते शरीरस्थमुदानेन नभस्वता",
    "८५": "पोषणादिशरीरस्य समानः कुरुते सदा ।\nउद्गारादिक्रियो नागः कूर्मोऽक्षादिनिमीलनः",
    "८६": "कृकरः क्षुतयोः कर्ता दत्तो निद्रादिकर्मकृत् ।\nमृतगात्रस्य शोभादेर्धनञ्जय उदाहृतः",
    "८७": "नाडीभेदं मरुद्भेदं मरुतां स्थानमेव च ।\nचेष्टाश्च विविधास्तेषां ज्ञात्वैव निजसत्तम",
    "८८": "शुद्धौ यतेत नाडीनां पूर्वोक्तज्ञानसंयुतः ।\nविविक्तदेशमासाद्य सर्वसंबन्धवर्जितः",
    "८९": "योगाङ्गद्रव्यसम्पूर्णं तत्र दारुमये शुभे ।\nआसने कल्पिते दर्भकुशकृष्णाजिनादिभिः",
    "९०": "तावदासनमुत्सेधे तावद्द्वयसमायते ।\nउपविश्यासनं सम्यक्स्वस्तिकादि यथारुचि",
    "९१": "बध्वा प्रागासनं विप्रो ऋजुकायः समाहितः ।\nनासाग्रन्यस्तनयनो दन्तैर्दन्तानसंस्पृशन्",
    "९२": "रसनां तालुनि न्यस्य स्वस्थचित्तो निरामयः ।\nआकुञ्चितशिरः किंचिन्निबध्नन्योगमुद्रया",
    "९३": "हस्तौ यथोक्तविधिना प्राणायामं समाचरेत् ।\nरेचनं पूरणं वायोः शोधनं रेचनं तथा",
    "९४": "चतुर्भिः क्लेशनं वायोः प्राणायाम उदीर्यते ।\nहस्तेन दक्षिणेनैव पीडयेन्नासिकापुटम्",
    "९५": "शनैः शनैरथ बहिः प्रक्षिपेत्पिङ्गलानिलम् ।\nइडया वायुमापूर्य ब्रह्मन्षोडशमात्रया",
    "९६": "पूरितं कुम्भयेत्पश्चाच्चतुःषष्ट्या तु मात्रया ।\nद्वात्रिंशन्मात्रया सम्यग्रेचयेत्पिङ्गलानिलम्",
    "९७": "एवं पुनः पुनः कार्यं व्युत्क्रमानुक्रमेण तु ।\nसम्पूर्णकुम्भवद्देहं कुम्भयेन्मातरिश्वना",
    "९८": "पूरणान्नाडयः सर्वाः पूर्यन्ते मातरिश्वना ।\nएवं कृते सति ब्रह्मंश्चरन्ति दश वायवः",
    "९९": "हृदयाम्भोरुहं चापि व्याकोचं भवति स्फुटम् ।\nतत्र पश्येत्परात्मानं वासुदेवमकल्मषम्",
    "१००": "प्रातर्मध्यन्दिने सायमर्धरात्रे च कुम्भकान् ।\nशनैरशीतिपर्यन्तं चतुर्वारं समभ्यसेत्",
    "१०१": "एकाहमात्रं कुर्वाणः सर्वपापैः प्रमुच्यते ।\nसंवत्सरत्रयादूर्ध्वं प्राणायामपरो नरः",
    "१०२": "योगसिद्धो भवेद्योगी वायुजिद्विजितेन्द्रियः ।\nअल्पाशी स्वल्पनिद्रश्च तेजस्वी बलवान्भवेत्",
    "१०३": "अपमृत्युमतिक्रम्य दीर्घमायुरवाप्नुयात् ।\nप्रस्वेदजननं यस्य प्राणायामस्तु सोऽधमः",
    "१०४": "कंपनं वपुषो यस्य प्राणायामेषु मध्यमः ।\nउत्थानं वपुषो यस्य स उत्तम उदाहृतः",
    "१०५": "अधमे व्याधिपापानां नाशः स्यान्मध्यमे पुनः ।\nपापरोगमहाव्याधिनाशः स्यादुत्तमे पुनः",
    "१०६": "अल्पमूत्रोऽल्पविष्ठश्च लघुदेहो मिताशनः ।\nपट्विन्द्रियः पटुमतिः कालत्रयविदात्मवान्",
    "१०७": "रेचकं पूरकं मुक्त्वा कुम्भीकरणमेव यः ।\nकरोति त्रिषु कालेषु नैव तस्यास्ति दुर्लभम्",
    "१०८": "नाभिकन्दे च नासाग्रे पादाङ्गुष्ठे च यत्नवान् ।\nधारयेन्मनसा प्राणान्सन्ध्याकालेषु वा सदा",
    "१०९": "सर्वरोगैर्विनिर्मुक्तो जीवेद्योगी गतक्लमः ।\nकुक्षिरोगविनाशः स्यान्नाभिकन्देषु धारणात्",
    "११०": "नासाग्रे धारणाद्दीर्घमायुः स्याद्देहलाघवम् ।\nब्राह्मे मुहूर्ते सम्प्राप्ते वायुमाकृष्य जिह्वया",
    "१११": "पिबतस्त्रिषु मासेषु वाक्सिद्धिर्महती भवेत् ।\nअभ्यासतश्च षण्मासान्महारोगविनाशनम्",
    "११२": "यत्र यत्र धृतो वायुरङ्गे रोगादिदूषिते ।\nधारणादेव मरुतस्तत्तदारोग्यमश्नुते",
    "११३": "मनसो धारणादेव पवनो धारितो भवेत् ।\nमनसः स्थापने हेतुरुच्यते द्विजपुङ्गव",
    "११४": "करणानि समाहृत्य विषयेभ्यः समाहितः ।\nअपानमूर्ध्वमाकृष्येदुदरोपरि धारयेत्",
    "११५": "बन्धन्कराभ्यां श्रोत्रादिकरणानि यथातथम् ।\nयुञ्जानस्य यथोक्तेन वर्त्मना स्ववशं मनः",
    "११६": "मनोवशात्प्राणवायुः स्ववशे स्थाप्यते सदा ।\nनासिकापुटयोः प्राणः पर्यायेण प्रवर्तते",
    "११७": "तिस्रश्च नाडिकास्तासु स यावन्तं चरत्ययम् ।\nशङ्खिनीविवरे याम्ये प्राणः प्राणभृतां सताम्",
    "११८": "तावन्तं च पुनः कालं सौम्ये चरति सन्ततम् ।\nइत्थं क्रमेण चरता वायुना वायुजिन्नरः",
    "११९": "अहश्च रात्रिं पक्षं च मासमृत्वयनादिकम् ।\nअन्तर्मुखो विजानीयात्कालभेदं समाहितः",
    "१२०": "अङ्गुष्ठादिस्वावयवस्फुरणादशनेरपि ।\nअरिष्टैर्जीवितस्यापि जानीयात्क्षयमात्मनः",
    "१२१": "ज्ञात्वा यतेत कैवल्यप्राप्तये योगवित्तमः ।\nपादाङ्गुष्ठे कराङ्गुष्ठे स्फुरणं यस्य न श्रुतिः",
    "१२२": "तस्य संवत्सरादूर्ध्वं जीवितस्य क्षयो भवेत् ।\nमणिबन्धे तथा गुल्फे स्फुरणं यस्य नश्यति",
    "१२३": "षण्मासावधिरेतस्य जीवितस्य स्थितिर्भवेत् ।\nकूर्परे स्फुरणं यस्य तस्य त्रैमासिकी स्थितिः",
    "१२४": "कुक्षिमेहनपार्श्वे च स्फुरणानुपलम्भने ।\nमासावधिर्जीवितस्य तदर्धस्य तु दर्शने",
    "१२५": "आश्रिते जठरद्वारे दिनानि दश जीवितम् ।\nज्योतिः खद्योतवद्यस्य तदर्धं तस्य जीवितम्",
    "१२६": "जिह्वाग्रादर्शने त्रीणि दिनानि स्थितिरात्मनः ।\nज्वालाया दर्शने मृत्युर्द्विदिने भवति ध्रुवम्",
    "१२७": "एवमादीन्यरिष्टानि दृष्टायुःक्षयकारणम् ।\nनिःश्रेयसाय युञ्जीत जपध्यानपरायणः",
    "१२८": "मनसा परमात्मानं ध्यात्वा तद्रूपतामियात् ।\nयद्यष्टादशभेदेषु मर्मस्थानेषु धारणम्",
    "१२९": "स्थानात्स्थानं समाकृष्य प्रत्याहारः स उच्यते ।\nपादाङ्गुष्ठं तथा गुल्फं जङ्गामध्यं तथैव च",
    "१३०": "मध्यमूर्वोश्च मूलं पायुर्हृदयमेव च ।\nमेहनं देहमध्यं च नाभिं च गलकूर्परम्",
    "१३१": "तालुमूलं च मूलं च घ्राणस्याक्ष्णोश्च मण्डलम् ।\nभ्रुवोर्मध्ये ललाटं च मूलमूर्ध्वं च जानुनी",
    "१३२": "मूलं च करयोर्मूलं महान्त्येतानि वै द्विज ।\nपञ्चभूतमये देहे भूतेष्वेतेषु पञ्चसु",
    "१३३": "मनसो धारणं यत्यद्युक्तस्य च यमादिभिः ।\nधारणा सा च संसारसागरोत्तरकारणम्",
    "१३४": "आजानुपादपर्यन्तं पृथिवीस्थानमिष्यते ।\nपित्तला चतुरस्रा च वसुधा वज्रलाञ्छिता",
    "१३५": "स्मर्तव्या पञ्चघटिकास्तत्रारोप्यप्रभञ्जनम् ।\nआजानुकटिपर्यन्तमपां स्थानं प्रकीर्तितम्",
    "१३६": "अर्धचन्द्रसमाकारं श्वेतमर्जुनलाञ्छितम् ।\nस्मर्तव्यमम्भःश्वसनमारोप्य दशनाडिकाः",
    "१३७": "आदेहमध्यकट्यन्तमग्निस्थानमुदाहृतम् ।\nतत्र सिन्दूरवर्णोऽग्निर्ज्वलनं दशपञ्च च",
    "१३८": "स्मर्तव्यो नाडिकाः प्राणं कृत्वा कुम्भे तथेरितम् ।\nनाभेरुपरि नासान्तं वायुस्थानं तु तत्र वै",
    "१३९": "वेदिकाकारवद्धूम्रो बलवान्भूतमारुतः ।\nस्मर्तव्यः कुम्भकेनैव प्राणमारोप्य मारुतम्",
    "१४०": "घटिकाविंशतिस्तस्माद्घ्राणाद्ब्रह्मबिलावधि ।\nव्योमस्थानं नभस्तत्र भिन्नाञ्जनसमप्रभम्",
    "१४१": "व्योम्नि मारुतमारोप्य कुम्भकेनैव यत्नवान् ।\nपृथिव्यंशे तु देहस्य चतुर्बाहुं किरीटिनम्",
    "१४२": "अनिरुद्धं हरिं योगी यतेत भवमुक्तये ।\nअबंशे पूरयेद्योगी नारायणमुदग्रधीः",
    "१४३": "प्रद्युम्नमग्नौ वाय्वंशे संकर्षणमतः परम् ।\nव्योमांशे परमात्मानं वासुदेवं सदा स्मरेत्",
    "१४४": "अचिरादेव तत्प्राप्तिर्युञ्जानस्य न संशयः ।\nबध्वा योगासनं पूर्वं हृद्देशे हृदयाञ्जलिः",
    "१४५": "नासाग्रन्यस्तनयनो जिह्वां कृत्वा च तालुनि ।\nदन्तैर्दन्तानसंस्पृश्य ऊर्ध्वकायः समाहितः",
    "१४६": "संयमेच्चेन्द्रियग्राममात्मबुद्ध्या विशुद्धया ।\nचिन्तनं वासुदेवस्य परस्य परमात्मनः",
    "१४७": "स्वरूपव्याप्तरूपस्य ध्यानं कैवल्यसिद्धिदम् ।\nयाममात्रं वासुदेवं चिन्तयेत्कुम्भकेन यः",
    "१४८": "सप्तजन्मार्जितं पापं तस्य नश्यति योगिनः ।\nनाभिकन्दात्समारभ्य यावद्धृदयगोचरम्",
    "१४९": "जाग्रद्वृत्तिं विजानीयात्कण्ठस्थं स्वप्नवर्तनम् ।\nसुषुप्तं तालुमध्यस्थं तुर्यं भ्रूमध्यसंस्थितम्",
    "१५०": "तुर्यातीतं परं ब्रह्म ब्रह्मरन्ध्रे तु लक्षयेत् ।\nजाग्रद्वृत्तिं समारभ्य यावद्ब्रह्मबिलान्तरम्",
    "१५१": "तत्रात्मायं तुरीयस्य तुर्यान्ते विष्णुरुच्यते ।\nध्यानेनैव समायुक्तो व्योम्नि चात्यन्तनिर्मले",
    "१५२": "सूर्यकोटिद्युतिरथं नित्योदितमधोक्षजम् ।\nहृदयाम्बुरुहासीनं ध्यायेद्वा विश्वरूपिणम्",
    "१५३": "अनेकाकारखचितमनेकवदनान्वितम् ।\nअनेकभुजसंयुक्तमनेकायुधमण्डितम्",
    "१५४": "ननावर्णधरं देवं शातमुग्रमुदायुधम् ।\nअनेकनयानाकीर्णं सूर्यकोटिसमप्रभम्",
    "१५५": "ध्यायतो योगिनः सर्वमनोवृत्तिर्विनश्यति ।\nहृत्पुण्डरीकमध्यस्थं चैतन्यज्योतिरव्ययम्",
    "१५६": "कदम्बगोलकाकारं तुर्यातीतं परात्परम् ।\nअनन्तमानन्दमयं चिन्मयं भास्करं विभुम्",
    "१५७": "निवातदीपसदृशमकृत्रिममणिप्रभम् ।\nध्यायतो योगिनस्तस्य मुक्तिः करतले स्थिता",
    "१५८": "विश्वरूपस्य देवस्य रूपं यत्किञ्चिदेव हि ।\nस्थवीयः सूक्ष्ममन्यद्वा पश्यन्हृदयपङ्कजे",
    "१५९": "ध्यायतो योगिनो यस्तु साक्षादेव प्रकाशते ।\nअणिमादिफलं चैव सुखेनैवोपजायते",
    "१६०": "जीवात्मनः परस्यापि यद्येवमुभयोरपि ।\nअहमेव परंब्रह्म ब्रह्माहमिति संस्थितिः",
    "१६१": "समाधिः स तु विज्ञेयः सर्ववृत्तिविवर्जितः ।\nब्रह्म सम्पद्यते योगी न भूयः संसृतिं व्रजेत्",
    "१६२": "एवं विशोध्य तत्त्वानि योगी निःस्पृहचेतसा ।\nयथा निरिन्धनो वह्निः स्वयमेव प्रशाम्यति",
    "१६३": "ग्राह्याभावे मनः प्राणो निश्चयज्ञानसंयुतः ।\nशुद्धसत्त्वे परे लीनो जीवः सैन्धवपिण्डवत्",
    "१६४": "मोहजालकसंघातो विश्वं पश्यति स्वप्नवत् ।\nसुषुप्तिवद्यश्चरति स्वभावपरिनिश्चलः"
}