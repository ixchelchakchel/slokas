{
    "१": "तथा हैनं श्रीरामचन्द्रं मारुतिः पप्रच्छ ।\nकेयं वा तत्सिद्धिः सिद्ध्या वा किं प्रयोजनमिति ।\nसहोवाच श्रीरामः । पुरुषस्य कर्तृत्वभोक्तृत्व-\nसुखदुःखादिलक्षणश्चित्तधर्मः क्लेशरूपत्वाद्बन्धो\nभवति । तन्निरोधनं जीवन्मुक्तिः । उपाधिविनिर्मुक्त-\nघटाकाशवत्प्रारब्धक्षयाद्विदेहमुक्तिः ।\nजीवन्मुक्तिविदेहमुक्त्योरष्टोत्तरशतोपनिषदः प्रमाणम् ।\nकर्तृत्वादिदुःखनिवृत्तिद्वारा नित्यानन्दावाप्तिः प्रयोजनं\nभवति । तत्पुरुषप्रयत्नसाध्यं भवति । यथा पुत्रकामेष्टिना\nपुत्रं वाणिज्यादिना वित्तं ज्योतिष्टोमेन स्वर्गं तथा\nपुरुषप्रयत्नसाध्यवेदान्तश्रवणादिजनितसमाधिना\nजीवन्मुक्त्यादिलाभो भवति । सर्ववासनाक्षयात्तल्लाभः ।\nअत्र श्लोका भवन्ति ॥\n\nउच्छास्त्रं शास्त्रितं चेति पौरुषं द्विविधं मतम् ।\nअत्रोच्छस्त्रमनर्थाय परमार्थाय शास्त्रितम्",
    "२": "लोकवासनया जन्तोः शास्त्रवासनयापि च ।\nदेहवासनया ज्ञानं यथावन्नैव जायते",
    "३": "द्विविधा वासनाव्यूहः शुभश्चैवाशुभश्च तौ ।\nवासनौघेन शुद्धेन तत्र चेदनुनीयसे",
    "४": "तत्क्रमेणाशु तेनैव मामकं पदमाप्नुहि ।\nअथ चेदशुभो भावस्त्वां योजयति संकटे",
    "५": "प्राक्तनस्तदसौ यत्नाज्जेतव्यो भवता कपे ।\nशुभाशुभाभ्यां मार्गाभ्यां वहन्ती वासनासरित्",
    "६": "पौरुषेण प्रयत्नेन योजनीया शुभे पथि ।\nअशुभेषु समाविष्टं शुभेष्वेवावतारयेत्",
    "७": "अशुभाच्चालितं याति शुभं तस्मादपीतरत् ।\nपौरुषेण प्रयत्नेन लालयेच्चित्तबालकम्",
    "८": "द्रागभ्यासवशाद्याति यदा ते वासनोदयम् ।\nतदाभ्यासस्य साफल्यं विद्धि त्वममरिमर्दन",
    "९": "सन्दिग्धायामपि भृशं शुभामेव समाचर ।\nशुभायां वासनावृद्धौ न दोषाय मरुत्सुत",
    "१०": "वासनाक्षयविज्ञानमनोनाशा महामते ।\nसमकालं चिराभ्यस्ता भवन्ति फलदा मताः",
    "११": "त्रय एवं समं यावन्नाभ्यस्ताश्च पुनः पुनः ।\nतावन्न पदसम्प्राप्तिर्भवत्यपि समाशतैः",
    "१२": "एकैकशो निषेव्यन्ते यद्येते चिरमप्यलम् ।\nतन्न सिद्धिं प्रयच्छन्ति मन्त्राः संकीर्तिता इव",
    "१३": "त्रिभिरेतैश्चिराभ्यस्तैर्हृदयग्रन्थयो दृढाः ।\nनिःशङ्कमेव त्रुठ्यन्ति बिसच्छेदाद्गुणा इव",
    "१४": "जन्मान्तशताभ्यस्ता मिथ्या संसारवासना ।\nसा चिराभ्यासयोगेन विना न क्षीयते क्वचित्",
    "१५": "तस्मात्सौम्य प्रयत्नेन पौरुषेण विवेकिना ।\nभोगेच्छां दूरतस्त्यक्त्वा त्रयमेव समाश्रय",
    "१६": "तस्माद्वासनया युक्तं मनो बद्धं विदुर्बुधाः ।\nसम्यग्वासनया त्यक्तं मुक्तमित्यभिधीयते ।\nमनोनिर्वासनीभावमाचराशु महाकपे",
    "१७": "सम्यगालोचनात्सत्याद्वासना प्रविलीयते ।\nवासनाविलये चेतः शममायाति दीपवत्",
    "१८": "वासनां सम्परित्यज्य मयि चिन्मात्र विग्रहे ।\nयस्तिष्ठति गतो व्यग्रः सोऽहं सच्चित्सुखात्मकः",
    "१९": "समाधिमथ कार्याणि मा करोतु करोतु वा ।\nहृदयेनात्तसर्वेहो मुक्त एवोत्तमाशयः",
    "२०": "नैष्कर्म्येण न तस्यार्थस्तस्यार्थोऽस्ति न कर्मभिः ।\nन ससाधनजाप्याभ्यां यस्य निर्वासनं मनः",
    "२१": "संत्यक्तवासनान्मौनादृते नास्त्युत्तमं पदम्",
    "२२": "वासनाहीनमप्येतच्चक्षुरादीन्द्रियं स्वतः ।\nप्रवर्तते बहिः स्वाऽर्थे वासनामात्रकारणम्",
    "२३": "अयत्नोपनतेष्वक्षि दृग्द्रव्येषु यथा पुनः ।\nनीरागमेव पतति तद्वत्कार्येषु धीरधीः",
    "२४": "भावसंवित्प्रकटितामनुरूपा च मारुते ।\nचित्तस्योत्पत्युपरमा वासनां मुनयो विदुः",
    "२५": "दृढाभ्यस्तपदार्थैकभावनादतिचञ्चलम् ।\nचित्तं संजायते जन्मजरामरणकारणम्",
    "२६": "वासनावशतः प्राणस्पन्दस्तेन च वासना ।\nक्रियते चित्तबीजस्य तेन बीजाङ्कुरक्रमः",
    "२७": "द्वे बीजे चित्तवृक्षस्य प्राणस्पन्दनवासने ।\nएकस्मिंश्च तयोः क्षीणे क्षिप्रं द्वे अपि नश्यतः",
    "२८": "असङ्गव्यवहारत्वाद्भवभावनवर्जनात् ।\nशरीरनाशदर्शित्वाद्वासना न प्रवर्तते ।\nवासनासम्परित्यागाच्चितं गच्छत्यचित्तताम्",
    "२९": "अवासनत्वात्सततं यदा न मनुते मनः ।\nअमनस्ता तदोदेति परमोपशमप्रदा",
    "३०": "अव्युत्पन्नमना यावद्भवानज्ञाततत्पदः ।\nगुरुशास्त्रप्रमाणैस्तु निर्णीतं तावदाचर",
    "३१": "ततः पक्वकषायेण नूनं विज्ञात वस्तुना ।\nशुभोऽप्यसौ त्वया त्याज्यो वासनौघो निराधिना",
    "३२": "द्विविधचित्तनाशोऽस्ति सरूपोऽरूप एव च ।\nजीवन्मुक्तः सरूपः स्यादरूपो देहमुक्तिगः",
    "३३": "सर्वसारं निरालम्बं रहस्यं वज्रसूचिकम् ।\nतेजोनादध्यानविद्यायोगतत्त्वात्मबोधकम्",
    "३४": "अस्य नाशमिदानीं त्वं पावने श्रुणु सादरम् ॥ ३३।\nचित्तानाशाभिधानं हि यदा ते विद्यते पुनः ।\nमैत्र्यादिभिर्गुणैर्युक्तं शान्तिमेति न संशयः ।\nभूयोजन्मविनिर्मुक्तं जीवन्मुक्तस्य तन्मनः",
    "३५": "सरूपोऽसौ मनोनाशो जीवन्मुक्तस्य विद्यते ।\nअरूपस्तु मनोनाशो वैदेही मुक्तिगो भवेत्",
    "३६": "सहस्राङ्कुरशाखात्मफलपल्लवशालिनः",
    "३७": "अस्य संसारवृक्षस्य मनोमूलमिदं स्थितम् ।\nसंकल्प एव तन्मन्ये संकल्पोपशमेन तत्",
    "३८": "शोषयाशु यथा शोषमेति संसारपादपः ।\nउपाय एक एवास्ति मनसः स्वस्य निग्रहे",
    "३९": "मनसोऽभ्युदयो नाशो मनोनाशो महोदयः ।\nज्ञमनो नाशमभ्येति मनो ज्ञस्य हि श‍ृङ्खला",
    "४०": "तावन्निशीव वेताला वल्गन्ति हृदि वासनाः ।\nएकतत्त्वदृढाभ्यासाद्यावन्न विजितं मनः",
    "४१": "प्रक्षीणचित्तदर्पस्य निगृहीतेन्द्रियद्विषः ।\nपद्मिन्य इव हेमन्ते क्षीयन्ते भोगवासनाः",
    "४२": "हस्तं हस्तेन सम्पीड्य दन्तैर्दन्तान्विचूर्ण्य च ।\nअङ्गान्यङ्गैः समाक्रम्य जयेदादौ स्वकं मनः",
    "४३": "उपविश्योपविश्यैकां चिन्तकेन मुहुर्मुहुः ।\nन शक्यते मनो जेतुं विना युक्तिमनिन्दिताम्",
    "४४": "अङ्कुशेन विना मत्तो यथा दुष्टमतङ्गजः ।\nअध्यात्मविद्याधिगमः साधुसंगतिरेव च",
    "४५": "वासनासम्परित्यागः प्राणस्पन्दनिरोधनम् ।\nएतास्ता युक्तयः पुष्टाः सन्ति चित्तजये किल",
    "४७": "विमूढाः कर्तुमुद्युक्ता ये हठाच्चेतसो जयम् ।\nते निबध्नन्ति नागेन्द्रमुन्मत्तं बिसतन्तुभिः",
    "४८": "द्वे बीजे चित्तवृक्षस्य वृत्तिव्रततिधारणः ।\nएकं प्राणपरिस्पन्दो द्वितीयं दृढभावना",
    "४९": "सा हि सर्वगता संवित्प्राणास्पन्देन चाल्यते ।\nचित्तैकाग्र्याद्यतो ज्ञानमुक्तं समुपजायते",
    "४६": "सतीषु युक्तिष्वेतासु हठान्नियमन्ति ये ।\nचेतसो दीपमुत्सृज्य विचिन्वन्ति तमोऽञ्जनैः",
    "५०": "तत्साधनमथो ध्यानं यथावदुपदिश्यते ।\nविनाप्यविकृतिं कृत्स्नां संभवव्यत्ययक्रमात् ।\nयशोऽरिष्टं च चिन्मात्रं चिदानन्दं विचिन्तय",
    "५१": "अपानेऽस्तंगते प्राणो यावन्नाभ्युदितो हृदि ।\nतावत्सा कुंभकावस्था योगिभिर्यानुभूयते",
    "५२": "बहिरस्तंगते प्राणे यावन्नापान उद्गतः ।\nतावत्पूर्णां समावस्थां बहिष्ठं कुम्भकं विदुः",
    "५३": "ब्रह्माकारमनोवृत्तिप्रवाहोऽहंकृतं विना ।\nसम्प्रज्ञातसमाधिः स्याद्ध्यानाभ्यासप्रकर्षतः",
    "५४": "प्रशान्तवृत्तिकं चित्तं परमानन्ददायकम् ।\nअसम्प्रज्ञातनामायं समाधिर्योगिनां प्रियः",
    "५५": "प्रभाशून्यं मनःशून्यं बुद्धिशून्यं चिदात्मकम् ।\nअतद्व्यावृत्तिरूपोऽसौ समाधिर्मुनिभावितः",
    "५६": "ऊर्ध्वपूर्णमधःपूर्णं मध्यपूर्णं शिवात्मकम् ।\nसाक्षाद्विधिमुखो ह्येष समाधिः पारमार्थिकः",
    "५७": "दृढभावनया त्यक्तपूर्वापरविचारणम् ।\nयदादानं पदार्थस्य वासना सा प्रकीर्तिता",
    "५८": "भावितं तीव्रसंवेगादात्मना यत्तदेव सः ।\nभवत्याशु कपिश्रेष्ठ विगतेतरवासनः",
    "५९": "तादृग्रूपो हि पुरुषो वासनाविवशीकृतः ।\nसम्पश्यति यदैवैतत्सद्वस्त्विति विमुह्यति",
    "६०": "वासनावेगवैचित्र्यात्स्वरूपं न जहाति तत् ।\nभ्रान्तं पश्यति दुर्दृष्टिः सर्वं मदवशादिव",
    "६१": "वासना द्विविधा प्रोक्ता शुद्धा च मलिना तथा ।\nमलिना जन्महेतुः स्याच्छुद्धा जन्मविनाशिनी",
    "६२": "अज्ञानसुघनाकारा घनाहंकारशालिनी ।\nपुनर्जन्मकरी प्रोक्ता मलिना वासना बुधैः ।\nपुनर्जन्माङ्कुरं त्यक्त्वा स्थितिः संभृष्टबीजवत्",
    "६३": "बहुशास्त्रकथाकन्थारोमन्थेन वृथैव किम् ।\nअन्वेष्टव्यं प्रयत्नेन मारुते ज्योतिरान्तरम्",
    "६४": "दर्शनादर्शने हित्वा स्वयं केवलरूपतः ।\nय आस्ते कपिशार्दूल ब्रह्म स ब्रह्मवित्स्वयम्",
    "६५": "अधीत्य चतुरो वेदान्सर्वशास्त्राण्यनेकशः ।\nब्रह्मतत्त्वं न जानाति दर्वी पाकरसं यथा",
    "६६": "स्वदेहाशुचिगन्धेन न विरज्येत यः पुमान् ।\nविरागकारणं तस्य किमन्यदुपदिश्यते",
    "६७": "अत्यन्तमलिनो देहो देही चात्यन्तनिर्मलः ।\nउभयोरन्तरं ज्ञात्वा कस्य शौचं विधीयते",
    "६८": "बद्धो हि वासनाबद्धो मोक्षः स्याद्वासनाक्षयः ।\nवासनां सम्परित्यज्य मोक्षार्थित्वमपि त्यज",
    "६९": "मानसीर्वासनाः पूर्वं त्यक्त्वा विषयवासनाः ।\nमैत्र्यादिवासनानाम्नीर्गृहाणामलवासनाः",
    "७०": "ता अप्यतः परित्यज्य ताभिर्व्यवहरन्नपि ।\nअन्तःशान्तः समस्नेहो भव चिन्मात्रवासनः",
    "७१": "तामप्यथ परित्यज्य मनोबुद्धिसमन्विताम् ।\nशेषस्थिरसमाधानो मयि त्वं भव मारुते",
    "७२": "अशब्दमस्पर्शमरूपमव्ययं\nतथाऽरसं नित्यमगन्धवच्च यत् ।\nअनामगोत्रं मम रूपमीदृशं\nभजस्व नित्यं पवनात्मजार्तिहन्",
    "७३": "दृशिस्वरूपं गगनोपमं परं\nसकृद्विभातं त्वजमेकमक्षरम् ।\nअलेपकं सर्वगतं यदद्वयं\nतदेव चाहं सकलं विमुक्तॐ",
    "७४": "दृशिस्तु शुद्धोऽहमविक्रियात्मको\nन मेऽस्ति कश्चिद्विषयः स्वभावतः ।\nपुरस्तिरश्चोर्ध्वमधश्च सर्वतः\nसुपूर्णभूमाहमितीह भावय",
    "७५": "अजोऽमरश्चैव तथाजरोऽमृतः\nस्वयंप्रभः सर्वगतोऽहमव्ययः ।\nन कारणं कार्यमतीत्य निर्मलः\nसदैव तृप्तोऽहमितीह भावय",
    "७६": "जीवन्मुक्तपदं त्यक्त्वा स्वदेहे कालसात्कृते ।\nविशत्यदेहमुक्तत्वं पवनोऽस्पन्दतामिव"
}