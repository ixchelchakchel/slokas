{
    "१": "ॐ आप्यायन्तु ममाङ्गानि वाक्प्राणश्चक्षुः\nश्रोत्रमथो बलमिन्द्रियाणि च ॥ सर्वाणि सर्वं\nब्रह्मोपनिषदं माहं ब्रह्म निराकुर्यां\nमा मा ब्रह्म निराकरोदनिराकरणमस्त्वनिराकरणं\nमेस्तु तदात्मनि निरते य उपनिषत्सु धर्मास्ते मयि\nसन्तु ते मयि सन्तु ॥ ॐ शान्तिः शान्तिः शान्तिः ॥\n\nहरिः ॐ\nब्रह्मचर्याश्रमे क्षीणे गुरुशुश्रूषणे  रतः ।\nवेदानधीत्यानुज्ञात उच्यते गुरुणाश्रमी",
    "२": "दारमाहृत्य सदृशमग्निमाधाय शक्तितः ।\nब्राह्मीमिष्टिं यजेत्तासामहोरात्रेण निर्वपेत्",
    "३": "संविभज्य सुतानर्थे ग्राम्यकामान्विसृज्य च ।\nसंचरन्वनमार्गेण शुचौ देशे परिभ्रमन्",
    "४": "वायुभक्षोऽम्बुभक्षो वा विहितैः कन्दमूलकैः ।\nस्वशरीरे समाप्याथ पृथिव्यां नाश्रु पातयेत्",
    "५": "सह तेनैव पुरुषः कथं संन्यस्त उच्यते ।\nसनामधेयो यस्मिंस्तु कथं संन्यस्त उच्यते",
    "६": "तस्मात्फलविशुद्धाङ्गी संन्यासं संहितात्मनाम् ।\nअग्निवर्णं विनिष्क्रम्य वानप्रस्थं प्रपद्यते",
    "७": "लोकवद्भार्ययासक्तो वनं गच्छति संयतः ।\nसंत्यक्त्वा संसृतिसुखमनुतिष्ठति किं मुधा",
    "८": "किंवा दुःखमनुस्मृत्य भोगांस्त्यजति चोच्छ्रितान् ।\nगर्भवासभयाद्भीतः शीतोष्णाभ्यां तथैव च",
    "९": "गुह्यं प्रवेष्टुमिच्छामि परं पदमनामयमिति ।\nसंन्यस्याग्निमपुनरावर्तनं यन्मृत्युर्जायमावहमिति ॥\n\nअथाध्यात्ममन्त्राञ्जपेत् । दीक्षामुपेयात्काषायवासाः ।\nकक्षोपस्थलोमानि वर्जयेत् । ऊर्ध्वबाहुर्विमुक्तमार्गो भवति ।\nअनिकेतश्चरेभिक्षाशी । निदिध्यासनं दध्यात् । पवित्रं\nधारयेज्जन्तुसंरक्षणार्थम् । तदपि श्लोका भवन्ति ।\nकुण्डिकां चमकं शिक्यं त्रिविष्टपमुपानहौ ।\nशीतोपघातिनीं कन्थां कौपीनाच्छादनं तथा",
    "१०": "पवित्रं स्नानशाटीं च उत्तरासङ्गमेव च ।\nअतोऽतिरिक्तं यत्किंचित्सर्वं तद्वर्जयेद्यतिः",
    "११": "नदीपुलिनशायी स्याद्देवागारेषु बाह्यतः ।\nनात्यर्थं सुखदुःखाभ्यां शरीरमुपतापयेत्",
    "१२": "स्नानं पानं तथा शौचमद्भिः पूताभिराचिरेत् ।\nस्तूयमानो न तुष्येत निन्दितो न शपेत्परान्",
    "१३": "भिक्षादिवैदलं पात्रं स्नानद्रव्यमवारितम् ।\nएवं वृत्तिमुपासीनो यतेन्द्रियो जपेत्सदा",
    "१४": "विश्वायमनुसंयोगं मनसा भावयेत्सुधीः ।\nआकाशाद्वायुर्वायोर्ज्योतिर्ज्योतिष आपोऽद्भ्यः पृथिवी ।\nएषां भूतानां ब्रह्म प्रपद्ये । अजरममरमक्षरमव्ययं प्रपद्ये ।\nमय्यखण्डसुखांभोधौ बहुधा विश्ववीचयः ।\nउत्पद्यन्ते विलीयन्ते मायामारुतविभ्रमात्",
    "१५": "न मे देहेन संबन्धो मेघेनेव विहायसः ।\nअतः कुतो मे तद्धर्मा जाग्रत्स्वप्नसुषुप्तिषु",
    "१६": "आकाशवत्कल्पविदूरगोह-\nमादित्यवद्भास्यविलक्षणोऽहम् ।\nअहार्यवन्नित्यविनिश्चलोऽह-\nमम्भोधिवत्पारविवर्जितोऽहम्",
    "१७": "नारायणोऽहं नरकान्तकोऽहं\nपुरान्तकोऽहं पुरुषोऽहमीशः ।\nअखण्डबोधोऽहमशेषसाक्षी\nनिरीश्वरोऽहं निरहं च निर्ममः",
    "१८": "तदभ्यासेन प्राणापानौ संयम्य तत्र श्लोका भवन्ति ॥\n\nवृषणापानयोर्मध्ये पाणी आस्थाय संश्रयेत् ।\nसंदश्य शनकैर्जिह्वां यवमात्रे विनिर्गताम्",
    "१९": "माषमात्रां तथा दृष्टिं श्रोत्रे स्थाप्य तथा भुवि ।\nश्रवणे नासिके गन्धा यतः स्वं न च संश्रयेत्",
    "२०": "अथ शैवपदं यत्र तद्ब्रह्म ब्रह्म तत्परम् ।\nतदभ्यासेन लभ्येत पूर्वजन्मार्जितात्मनाम्",
    "२१": "संभूतैर्वायुसंश्रावैर्हृदयं तप उच्यते ।\nऊर्ध्वं प्रपद्यते देहाद्भित्त्वा मूर्धानमव्ययम्",
    "२२": "स्वदेहस्य तु मूर्धानं ये प्राप्य परमां गतिम् ।\nभूयस्ते न निवर्तन्ते परावरविदो जनाः",
    "२३": "न साक्षिणं साक्ष्यधर्माः संस्पृशन्ति विलक्षणम् ।\nअविकारमुदासीनं गृहधर्माः प्रदीपवत्",
    "२४": "जले वापि स्थले वापि लुठत्वेष जडात्मकः ।\nनाहं विलिप्ये तद्धर्मैर्घटधर्मैर्नभो यथा",
    "२५": "निष्क्रियोऽस्म्यविकारोऽस्मि निष्कलोऽस्मि निराकृतिः ।\nनिर्विकल्पोऽस्मि नित्योऽस्मि निरालम्बोऽस्मि निर्द्वयः",
    "२६": "सर्वात्मकोऽहं सर्वोऽहं सर्वातीतोऽहमद्वयः ।\nकेवलाखण्डबोधोऽहं स्वानन्दोऽहं निरन्तरः",
    "२७": "स्वमेव सर्वतः पश्यन्मन्यमानः स्वमद्वयम् ।\nस्वानन्दमनुभुञ्जानो निर्विकल्पो भवाम्यहम्",
    "२८": "गच्छंस्तिष्ठन्नुपविशञ्छयानो वान्यथापि वा ।\nयथेच्छया वसेद्विद्वानात्मारामः सदा मुनिः"
}