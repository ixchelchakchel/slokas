{
    "१": "ॐ तत्सत् ॥\n\nज्ञानेनाऽऽकाशकल्पेन धर्मान्यो गगनोपमान् ।\nज्ञेयाभिन्नेन सम्बुद्धस्तं वन्दे द्विपदां वरम्",
    "२": "अस्पर्शयोगो वै नाम सर्वसत्त्वसुखो हितः ।\nअविवादोऽविरुद्धश्च देशितस्तं नमाम्यहम्",
    "३": "भूतस्य जातिमिच्छन्ति वादिनः केचिदेव हि ।\nअभूतस्यापरे धीरा विवदन्तः परस्परम्",
    "४": "भूतं न जायते किञ्चिदभूतं नैव जायते ।\nविवदन्तो द्वया ह्येवमजातिं ख्यापयन्ति ते",
    "५": "ख्याप्यमानामजातिं तैरनुमोदामहे वयम् ।\nविवदामो न तैः सार्धमविवादं निबोधत",
    "६": "अजातस्यैव धर्मस्य जातिमिच्छन्ति वादिनः ।\nअजातो ह्यमृतो धर्मो मर्त्यतां कथमेष्यति",
    "७": "न भवत्यमृतं मर्त्यं न मर्त्यममृतं तथा ।\nप्रकृतेरन्यथाभावो न कथञ्चिद्भविष्यति",
    "८": "स्वभावेनामृतो यस्य धर्मो गच्छति मर्त्यताम् ।\nकृतकेनामृतस्तस्य कथं स्थास्यति निश्चलः",
    "९": "सांसिद्धिकी स्वाभाविकी सहजा अकृता च या ।\nप्रकृतिः सेति विज्ञेया स्वभावं न जहाति या",
    "१०": "जरामरणनिर्मुक्ताः सर्वे धर्माः स्वभावतः ।\nजरामरणमिच्छन्तश्च्यवन्ते तन्मनीषया",
    "११": "कारणं यस्य वै कार्यं कारणं तस्य जायते ।\nजायमानं कथमजं भिन्नं नित्यं कथं च तत्",
    "१२": "कारणाद्यद्यनन्यत्वमतः कार्यमजं यदि ।\nजायमानाद्धि वै कार्यात्कारणं ते कथं ध्रुवम्",
    "१३": "अजाद्वै जायते यस्य दृष्टान्तस्तस्य नास्ति वै ।\nजाताच्च जायमानस्य न व्यवस्था प्रसज्यते",
    "१४": "हेतोरादिः फलं येषामादिर्हेतुः फलस्य च ।\nहेतोः फलस्य चानादिः कथं तैरूपवर्ण्यते",
    "१५": "हेतोरादिः फलं येषामादिर्हेतुः फलस्य च ।\nतथा जन्म भवेत्तेषां पुत्राज्जन्म पितुर्यथा",
    "१६": "सम्भवे हेतुफलयोरेषितव्यः क्रमस्त्वया ।\nयुगपत्सम्भवे यस्मादसम्बन्धो विषाणवत्",
    "१७": "फलादुत्पद्यमानः सन्न ते हेतुः प्रसिध्यति ।\nअप्रसिद्धः कथं हेतुः फलमुत्पादयिष्यति",
    "१८": "यदि हेतोः फलात्सिद्धिः फलसिद्धिश्च हेतुतः ।\nकतरत्पूर्वनिष्पन्नं यस्य सिद्धिरपेक्षया",
    "१९": "अशक्तिरपरिज्ञानं क्रमकोपोऽथ वा पुनः ।\nएवं हि सर्वथा बुद्धैरजातिः परिदीपिता",
    "२०": "बीजाङ्कुराख्यो दृष्टान्तः सदा साध्यसमो हि सः ।\nन हि साध्यसमो हेतुः सिद्धौ साध्यस्य युज्यते",
    "२१": "पूर्वापरापरिज्ञानमजातेः परिदीपकम् ।\nजायमानाद्धि वै धर्मात्कथं पूर्वं न गृह्यते",
    "२२": "स्वतो वा परतो वाऽपि न किञ्चिद्वस्तु जायते ।\nसदसत्सदसद्वाऽपि न किञ्चिद्वस्तु जायते",
    "२३": "हेतुर्न जायतेऽनादेः फलं चापि स्वभावतः ।\nआदिर्न विद्यते यस्य तस्य ह्यादिर्न विद्यते",
    "२४": "प्रज्ञप्तेः सनिमित्तत्वमन्यथा द्वयनाशतः ।\nसङ्क्लेशस्योपलब्धेश्च परतन्त्रास्तिता मता",
    "२५": "प्रज्ञप्तेः सनिमित्तत्वमिष्यते युक्तिदर्शनात् ।\nनिमित्तस्यानिमित्तत्वमिष्यते भूतदर्शनात्",
    "२६": "चित्तं न संस्पृशत्यर्थं नार्थाभासं तथैव च ।\nअभूतो हि यतश्चार्थो नार्थाभासस्ततः पृथक्",
    "२७": "निमित्तं न सदा चित्तं संस्पृशत्यध्वसु त्रिषु ।\nअनिमित्तो विपर्यासः कथं तस्य भविष्यति",
    "२८": "तस्मान्न जायते चित्तं चित्तदृश्यं न जायते ।\nतस्य पश्यन्ति ये जातिं खे वै पश्यन्ति ते पदम्",
    "२९": "अजातं जायते यस्मादजातिः प्रकृतिस्ततः ।\nप्रकृतेरन्यथाभावो न कथञ्चिद्भविष्यति",
    "३०": "अनादेरन्तवत्त्वं च संसारस्य न सेत्स्यति ।\nअनन्तता चाऽऽदिमतो मोक्षस्य न भविष्यति",
    "३१": "आदावन्ते च यन्नास्ति वर्तमानेऽपि तत्तथा ।\nवितथैः सदृशाः सन्तोऽवितथा इव लक्षिताः",
    "३२": "सप्रयोजनता तेषां स्वप्ने विप्रतिपद्यते ।\nतस्मादाद्यन्तवत्त्वेन मिथ्यैव खलु ते स्मृताः",
    "३३": "सर्वे धर्मा मृषा स्वप्ने कायस्यान्तर्निदर्शनात् ।\nसंवृतेऽस्मिन्प्रदेशे वै भूतानां दर्शनं कुतः",
    "३४": "न युक्तं दर्शनं गत्वा कालस्यानियमाद्गतौ ।\nप्रतिबुद्धश्च वै सर्वस्तस्मिन्देशे न विद्यते",
    "३५": "मित्राद्यैः सह संमन्त्र्य सम्बुद्धो न प्रपद्यते ।\nगृहीतं चापि यत्किञ्चित्प्रतिबुद्धो न पश्यति",
    "३६": "स्वप्ने चावस्तुकः कायः पृथगन्यस्य दर्शनात् ।\nयथा कायस्तथा सर्वं चित्तदृश्यमवस्तुकम्",
    "३७": "ग्रहणाज्जागरितवत्तद्धेतुः स्वप्न इष्यते ।\nतद्धेतुत्वात्तु तस्यैव सज्जागरितमिष्यते",
    "३८": "उत्पादस्याप्रसिद्धत्वादजं सर्वमुदाहृतम् ।\nन च भूतादभूतस्य सम्भवोऽस्ति कथञ्चन",
    "३९": "असज्जागरिते दृष्ट्वा स्वप्ने पश्यति तन्मयः ।\nअसत्स्वप्नेऽपि दृष्ट्वा च प्रतिबुद्धो न पश्यति",
    "४०": "नास्त्यसद्धेतुकमसत्सदसद्धेतुकं तथा ।\nसच्च सद्धेतुकं नास्ति सद्धेतुकमसत्कुतः",
    "४१": "विपर्यासाद्यथा जाग्रदचिन्त्यान्भूतवत्स्पृशेत् ।\nतथा स्वप्ने विपर्यासात् धर्मांस्तत्रैव पश्यति",
    "४२": "उपलम्भात्समाचारादस्तिवस्तुत्ववादिनाम् ।\nजातिस्तु देशिता बुद्धैः अजातेस्त्रसतां सदा",
    "४३": "अजातेस्त्रसतां तेषामुपलम्भाद्वियन्ति ये ।\nजातिदोषा न सेत्स्यन्ति दोषोऽप्यल्पो भविष्यति",
    "४४": "उपलम्भात्समाचारान्मायाहस्ती यथोच्यते ।\nउपलम्भात्समाचारादस्ति वस्तु तथोच्यते",
    "४५": "जात्याभासं चलाभासं वस्त्वाभासं तथैव च ।\nअजाचलमवस्तुत्वं विज्ञानं शान्तमद्वयम्",
    "४६": "एवं न जायते चित्तमेवंधर्मा अजाः स्मृताः ।\nएवमेव विजानन्तो न पतन्ति विपर्यते",
    "४७": "ऋजुवक्रादिकाभासमलातस्पन्दितं यथा ।\nग्रहणग्राहकाभासं विज्ञानस्पन्दितं तथा",
    "४८": "अस्पन्दमानमलातमनाभासमजं यथा ।\nअस्पन्दमानं विज्ञानमनाभासमजं तथा",
    "४९": "अलाते स्पन्दमाने वै नाऽऽभासा अन्यतोभुवः ।\nन ततोऽन्यत्र निस्पन्दान्नालातं प्रविशन्ति ते",
    "५०": "न निर्गता अलातात्ते द्रव्यत्वाभावयोगतः ।\nविज्ञानेऽपि तथैव स्युराभासस्याविशेशतः",
    "५१": "विज्ञाने स्पन्दमाने वै नाऽऽभासा अन्यतोभुवः ।\nन ततोऽन्यत्र निस्पन्दान्न विज्ञानं विशन्ति ते",
    "५२": "न निर्गतास्ते विज्ञानाद्द्रव्यत्वाभावयोगतः ।\nकार्यकारणताभावाद्यतोऽचिन्त्याः सदैव ते",
    "५३": "द्रव्यं द्रव्यस्य हेतुः स्यादन्यदन्यस्य चैव हि ।\nद्रव्यत्वमन्यभावो वा धर्माणां नोपपद्यते",
    "५४": "एवं न चित्तजा धर्माश्चित्तं वाऽपि न धर्मजम् ।\nएवं हेतुफलाजातिं प्रविशन्ति मनीषिणः",
    "५५": "यावद्धेतुफलावेशस्तावद्धेतुफलोद्भवः ।\nक्षीणे हेतुफलावेशे नास्ति हेतुफलोद्भवः",
    "५६": "यावद्धेतुफलावेशः संसारस्तावदायतः ।\nक्षीणे हेतुफलावेशे संसारं न प्रपद्यते",
    "५७": "संवृत्या जायते सर्वं शाश्वतं नास्ति तेन वै ।\nसद्भावेन ह्यजं सर्वमुच्छेदस्तेन नास्ति वै",
    "५८": "धर्मा य इति जायन्ते जायन्ते ते न तत्त्वतः ।\nजन्म मायोपमं तेषां सा च माया न विद्यते",
    "५९": "यथा मायामयाद्बीजाज्जायते तन्मयोऽङ्कुरः ।\nनासौ नित्यो न चोच्छ्येदी तद्वद्धर्मेषु योजना",
    "६०": "नाजेषु सर्वधर्मेषु शाश्वताशाश्वताभिधा ।\nयत्र वर्णा न वर्तन्ते विवेकस्तत्र नोच्यते",
    "६१": "यथा स्वप्ने द्वयाभासं चित्तं चलति मायया ।\nतथा जाग्रद्द्वयाभासं चित्तं चलति मायया",
    "६२": "अद्वयं च द्वयाभासं चित्तं स्वप्ने न संशयः ।\nअद्वयं च द्वयाभासं तथा जाग्रन्न संशयम्",
    "६३": "स्वप्नदृक्प्रचरन्स्वप्ने दिक्षु वै दशसु स्थितान् ।\nअण्डजान्स्वेदजान्वाऽपि जीवान्पश्यति यान्सदा",
    "६४": "स्वप्नदृक्चित्तदृश्यास्ते न विद्यन्ते ततः पृथक् ।\nतथा तद्दृश्यमेवेदं स्वप्नदृक्चित्तमिष्यते",
    "६५": "चरञ्जागरिते जाग्रद्दिक्षु वै दशसु स्थितान् ।\nअण्डजान्स्वेदजान्वाऽपि जीवान्पश्यति यान्सदा",
    "६६": "जाग्रच्चितेक्षणीयास्ते न विद्यन्ते ततः पृथक् ।\nतथा तद्दृश्यमेवेदं जाग्रतश्चित्तमिष्यते",
    "६७": "उभे ह्यन्योन्यदृश्ये ते किं तदस्तीति नोच्यते ।\nलक्षणाशून्यमुभयं तन्मतेनैव गृह्यते",
    "६८": "यथा स्वप्नमयो जीवो जायते म्रियतेऽपि च ।\nतथा जीवा अमी सर्वे भवन्ति न भवन्ति च",
    "६९": "यथा मायामयो जीवो जायते म्रियतेऽपि च ।\nतथा जीवा अमी सर्वे भवन्ति न भवन्ति च",
    "७०": "यथा निर्मितको जीवो जायते म्रियतेऽपि वा ।\nतथा जीवा अमी सर्वे भवन्ति न भवन्ति च",
    "७१": "न कश्चिज्जायते जीवः सम्भवोऽस्य न विद्यते ।\nएतत्तदुत्तमं सत्यं यत्र किञ्चिन्न जायते",
    "७२": "चित्तस्पन्दितमेवेदं ग्राह्यग्राहकवद्द्वयम् ।\nचित्तं निर्विषयं नित्यमसङ्गं तेन कीर्तितम्",
    "७३": "योऽस्ति कल्पितसंवृत्या परमार्थेन नास्त्यसौ ।\nपरतन्त्राभिसंवृत्या स्यान्नास्ति परमार्थतः",
    "७४": "अजः कल्पितसंवृत्या परमार्थेन नाप्यजः ।\nपरतन्त्राभिनिष्पत्त्या संवृत्या जायते तु सः",
    "७५": "अभूताभिनिवेशोऽस्ति द्वयं तत्र न विद्यते ।\nद्वयाभावं स बुद्ध्वैव निर्निमित्तो न जायते",
    "७६": "यदा न लभते हेतूनुत्तमाधममध्यमान् ।\nतदा न जायते चित्तं हेत्वभावे फलं कुतः",
    "७७": "अनिमित्तस्य चित्तस्य याऽनुत्पत्तिः समाऽद्वया ।\nअजातस्यैव सर्वस्य चित्तदृश्यं हि तद्यतः",
    "७८": "बुध्द्वाऽनिमित्ततां सत्यां हेतुं पृथगनाप्नुवन् ।\nवीतशोकं तथा काममभयं पदमश्नुते",
    "७९": "अभूताभिनिवेशाद्धि सदृशे तत्प्रवर्तते ।\nवस्त्वभावं स बुद्ध्वैव निःसङ्गं विनिवर्तते",
    "८०": "निवृत्तस्याप्रवृत्तस्य निश्चला हि तदा स्थितिः ।\nविषयः स हि बुद्धानां तत्साम्यमजमद्वयम्",
    "८१": "अजमनिद्रमस्वप्नं प्रभातं भवति स्वयम् ।\nसकृद्विभातो ह्येवैष धर्मो धातुस्वभावतः",
    "८२": "सुखमाव्रियते नित्यं दुःखं विव्रियते सदा ।\nयस्य कस्य च धर्मस्य ग्रहेण भगवानसौ",
    "८३": "अस्ति नास्त्यस्ति नास्तीति नास्ति नास्तीति वा पुनः ।\nचलस्थिरोभयाभावैरावृणोत्येव बालिशः",
    "८४": "कोट्यश्चतस्र एतास्तु ग्रहैर्यासां सदाऽऽवृतः ।\nभगवानाभिरस्पृष्टो येन दृष्टः स सर्वदृक्",
    "८५": "प्राप्य सर्वज्ञतां कृत्स्नां ब्राह्मण्यं पदमद्वयम् ।\nअनापन्नादिमध्यान्तं किमतः परमीहते",
    "८६": "विप्राणां विनयो ह्येष शमः प्राकृत उच्यते ।\nदमः प्रकृतिदान्तत्वादेवं विद्वाञ्शमं व्रजेत्",
    "८७": "सवस्तु सोपलम्भं च द्वयं लौकिकमिष्यते ।\nअवस्तु सोपलम्भं च शुद्धं लौकिकमिष्यते",
    "८८": "अवस्त्वनुपलम्भं च लोकोत्तरमिति स्मृतम् ।\nज्ञानं ज्ञेयं च विज्ञेयं सदा बुद्धैः प्रकीर्तितम्",
    "८९": "ज्ञाने च त्रिविधे ज्ञेये क्रमेण विदिते स्वयम् ।\nसर्वज्ञता हि सर्वत्र भवतीह महाधियः",
    "९०": "हेयज्ञेयाप्यपाक्यानि विज्ञेयान्यग्रयाणतः ।\nतेषामन्यत्र विज्ञेयादुपलम्भस्त्रिषु स्मृतः",
    "९१": "प्रकृत्याऽऽकाशवज्ज्ञेयाः सर्वे धर्मा अनादयः ।\nविद्यते न हि नानात्वं तेषां क्वचन किञ्चन",
    "९२": "आदिबुद्धाः प्रकृत्यैव सर्वे धर्माः सुनिश्चिताः ।\nयस्यैवं भवति क्षान्तिः सोऽमृतत्वाय कल्पते",
    "९३": "आदिशान्ता ह्यनुत्पन्नाः प्रकृत्यैव सुनिर्वृताः ।\nसर्वे धर्माः समाभिन्ना अजं साम्यं विशारदम्",
    "९४": "वैशारद्यं तु वै नास्ति भेदे विचरतां सदा ।\nभेदनिम्नाः पृथग्वादास्तस्मात्ते कृपणाः स्मृताः",
    "९५": "अजे साम्ये तु ये केचिद्भविष्यन्ति सुनिश्चिताः ।\nते हि लोके महाज्ञानास्तच्च लोको न गाहते",
    "९६": "अजेष्वजमसङ्क्रान्तं धर्मेषु ज्ञानमिष्यते ।\nयतो न क्रमते ज्ञानमसङ्गं तेन कीर्तितम्",
    "९७": "अणुमात्रेऽपि वैधर्मे जायमानेऽविपश्चितः ।\nअसङ्गता सदा नास्ति किमुताऽऽवरणच्युतिः",
    "९८": "अलब्धावरणाः सर्वे धर्माः प्रकृतिनिर्मलाः ।\nआदौ बुद्धास्तथा मुक्ता बुध्यन्त इति नायकाः",
    "९९": "क्रमते न हि बुद्धस्य ज्ञानं धर्मेषु तायिनः ।\nसर्वे धर्मास्तथा ज्ञानं नैतद्बुद्धेन भाषितम्",
    "१००": "दुर्दर्शमतिगम्भीरमजं साम्यं विशारदम् ।\nबुद्ध्वा पदमनानात्वं नमस्कुर्मो यथाबलम्"
}