{
    "१": "॥ अथ बह्वृचोपनिषत्॥\n\nॐ वाङ्मे मनसि प्रतिष्ठिता । मनो मे वाचि प्रतिष्ठितम् ।\nआविरावीर्म एधि । वेदस्य म आणीस्थः । श्रुतं मे मा प्रहासीः ।\nअनेनाधीतेनाहोरात्रान्सन्दधामि । ऋतं वदिष्यामि ।\nसत्यं वदिष्यामि । तन्मामवतु । तद्वक्तारमवतु । अवतु माम् ।\nअवतु वक्तारम् । अवतु वक्तारम् ।\nॐ शान्तिः शान्तिः शान्तिः ॥\n\nबह्वृचाख्यब्रह्मविद्यामहाखण्डार्थवैभवम् ।\nअखण्डानन्दसाम्राज्यं रामचन्द्रपदं भजे ॥\n\nहरिः ॐ ॥\n\nदेवी ह्येकाग्र एवासीत् । सैव जगदण्डमसृजत् ।\nकामकलेति विज्ञायते । श‍ृंगारकलेति विज्ञायते",
    "२": "तस्या एव ब्रह्मा अजीजनत् । विष्णुरजीजनत् ।\nरुद्रोऽजीजनत् । सर्वे मरुद्गणा अजीजनत् ।\nगन्धर्वाप्सरसः किन्नरा वादित्रवादिनः समन्तादजीजनत् ।\nभोग्यमजीजनत्। सर्वमजीजनत् । सर्वं शाक्तमजीजनत् ।\nअण्डजं स्वेदजमुद्भिज्जं जरायुजम् यत्किंचैतत् प्राणि\nस्थावरजंगमं मनुष्यमजीजनत्",
    "३": "सैषा परा शक्तिः । सैषा शांभवीविद्या\nकादिविद्येति वा हादिविद्येति वा सादिविद्येति वा ।\nरहस्यमोमों वाचि प्रतिष्ठा",
    "४": "सैव पुरत्रयं शरीरत्रयं व्याप्य बहिरन्तरवभासयन्ती\nदेशकालवस्त्वन्तरसंगान्महात्रिपुरसुन्दरी वै प्रत्यक्चितिः",
    "५": "सैवात्मा ततोऽन्यमसत्यमनात्मा । अत एषा\nब्रह्मासंवित्तिर्भावभावकलाविनिर्मुक्ता\nचिद्विद्याऽद्वितीयब्रह्मसंवित्तिः सच्चिदानन्दलहरी\nमहात्रिपुरसुन्दरी बहिरन्तरनुप्रविश्य स्वयमेकैव विभाति ।\nयदस्ति सन्मात्रम् । यद्विभाति चिन्मात्रम् ।\nयत्प्रियमानन्दं तदेतत् पूर्वाकारा महात्रिपुरसुन्दरी ।\nत्वं चाहं च सर्वं विश्वं सर्वदेवता इतरत्\nसर्वं महात्रिपुरसुन्दरी । सत्यमेकं ललिताख्यं वस्तु\nतदद्वितीयमखण्डार्थं परं ब्रह्म",
    "६": "पञ्चरूपपरित्यागा दर्वरूपप्रहाणतः ।\nअधिष्ठानं परं तत्त्वमेकं सच्छिष्यते महत् ॥ इति",
    "७": "प्रज्ञानं ब्रह्मेति वा अहं ब्रह्मास्मीति वा भाष्यते ।\nतत्त्वमसीत्येव संभाष्यते ।\nअयमात्मा ब्रह्मेति वा ब्रह्मैवाहमस्मीति वा",
    "८": "योऽहमस्मीति वा सोहमस्मीति वा योऽसौ सोऽहमस्मीति वा\nया भाव्यते सैषा षोडशी श्रीविद्या पञ्चदशाक्षरी\nश्रीमहात्रिपुरसुन्दरी बालांबिकेति बगलेति वा मातंगीति\nस्वयंवरकल्याणीति भुवनेश्वरीति चामुण्डेति चण्डेति\nवाराहीति तिरस्करिणीति राजमातंगीति वा शुकश्यामलेति वा\nलघुश्यामलेति वा अश्वारूढेति वा प्रत्यंगिरा धूमावती\nसावित्री गायत्री सरस्वती ब्रह्मानन्दकलेति",
    "९": "ऋचो अक्षरे परमे व्योमन् । यस्मिन् देवा अधि विश्वे निषेदुः ।\nयस्तन्न वेद किं ऋचा करिष्यति।\nय इत्तद्विदुस्त इमे समासते। इत्युपनिषत्"
}