{
    "१": "ॐ पूर्णमदः पूर्णमिदं पूर्णात्पूर्णमुदच्यते ।\nपूर्णस्य पूर्णमादाय पूर्णमेवावशिष्यते ॥\n\nॐ शान्तिः शान्तिः शान्तिः ॥\n\nॐ अष्टपादं शुचिं हंसं त्रिसूत्रमणुमव्ययम् ।\nत्रिवर्त्मानं तेजसोहं सर्वतःपश्यन्न पश्यति",
    "२": "भूतसंमोहने काले भिन्ने तमसि वैखरे ।\nअन्तः पश्यन्ति सत्त्वस्था निर्गुणं गुणगह्वरे",
    "३": "अशक्यः सोऽन्यथा द्रष्टुं ध्यायमानः कुमारकैः ।\nविकारजननीमज्ञामष्टरूपामजां ध्रुवाम्",
    "४": "ध्यायतेऽध्यासिता तेन तन्यते प्रेर्यते पुनः ।\nसूयते पुरुषार्थं च तेनैवाधिष्ठितं जगत्",
    "५": "गौरनाद्यन्तवती सा जनित्री भूतभाविनी ।\nसितासिता च रक्ता च सर्वकामदुधा विभोः",
    "६": "पिबन्त्येनामविषयामविज्ञातां कुमारकाः ।\nएकस्तु पिबते देवः स्वच्छन्दोऽत्र वशानुगः",
    "७": "ध्यानक्रियाभ्यां भगवान्भुङ्क्तेऽसौ प्रसहद्विभुः ।\nसर्वसाधारणीं दोग्ध्रीं पीयमानां तु यज्वमिः",
    "८": "पश्यन्त्यस्यां महात्मानः सुवर्णं पिप्पलाशनम् ।\nउदासीनं ध्रुवं हंसं स्नातकाध्वर्यवो जगुः",
    "९": "शंसन्तमनुशंसन्ति बह्वृचाः शास्त्रकोविदाः ।\nरथन्तरं बृहत्साम सप्तवैधैस्तु गीयते",
    "१०": "मन्त्रोपनिषदं ब्रह्म पदक्रमसमन्वितम् ।\nपठन्ति भार्गवा ह्येते ह्यथर्वाणो भृगूत्तमाः",
    "११": "सब्रह्मचारिवृत्तिश्च स्तम्भोऽथ फलितस्तथा ।\nअनड्वान्रोहितोच्छिष्टः पश्यन्तो बहुविस्तरम्",
    "१२": "कालः प्राणश्च भगवान्मृत्युः शर्वो महेश्वरः ।\nउग्रो भवश्च रुद्रश्च ससुरः सासुरस्तथा",
    "१३": "प्रजापतिर्विराट् चैव पुरुषः सलिलमेव च ।\nस्तूयते मन्त्रसंस्तुत्यैरथर्वविदितैर्विभुः",
    "१४": "तं षड्विंशक इत्येते सप्तविंशं तथापरे ।\nपुरुषं निर्गुणं साङ्ख्यमथर्वशिरसो विदुः",
    "१५": "चतुर्विंशतिसंख्यातं व्यक्तमव्यक्तमेव च ।\nअद्वैतं द्वैतमित्याहुस्त्रिधा तं पञ्चधा तथा",
    "१६": "ब्रह्माद्यं स्थावरान्तं च पश्यन्ति ज्ञानचक्षुषः ।\nतमेकमेव पश्यन्ति परिशुभ्रं विभुं द्विजाः",
    "१७": "यस्मिन्सर्वमिदं प्रोतं ब्रह्म स्थावरजङ्गमम् ।\nतस्मिन्नेव लयं यान्ति स्रवन्त्यः सागरे यथा",
    "१८": "यस्मिन्भावाः प्रलीयन्ते लीनाश्चाव्यक्ततां ययुः ।\nपश्यन्ति व्यक्ततां भूयो जायन्ते बुद्बुदा इव",
    "१९": "क्षेत्रज्ञाधिष्ठितं चैव कारणैर्विद्यते पुनः ।\nएवं स भगवान्देवं पश्यन्त्यन्ये पुनः पुनः"
}