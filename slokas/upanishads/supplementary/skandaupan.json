{
    "१": "यत्रासंभवतां याति स्वातिरिक्तभिदाततिः । ।\nसंविन्मात्रं परं ब्रह्म तत्स्वमात्रं विजृम्भते ॥\n\nॐ सह नाववतु । सह नौ भुनक्तु । सह वीर्यं करवावहै ।\nतेजस्वि नावधीतमस्तु मा विद्विषावहै ॥\n\nॐ शान्तिः शान्तिः शान्तिः ॥\n\nअच्युतोऽस्मि महादेव तव कारुण्यलेशतः ।\nविज्ञानघन एवास्मि शिवोऽस्मि किमतः परम्",
    "२": "न निजं निजवद्भाति अन्तःकरणजृम्भणात् ।\nअन्तःकरणनाशेन संविन्मात्रस्थितो हरिः",
    "३": "संविन्मात्रस्थितश्चाहमजोऽस्मि किमतः परम् ।\nव्यतिरिक्तं जडं सर्वं स्वप्नवच्च विनश्यति",
    "४": "चिज्जडानां तु यो द्रष्टा सोऽच्युतो ज्ञानविग्रहः ।\nस एव हि महादेवः स एव हि महाहरिः",
    "५": "स एव हि ज्योतिषां ज्योतिः स एव परमेश्वरः ।\nस एव हि परं ब्रह्म तद्ब्रह्माहं न संशयः",
    "६": "जीवः शिवः शिवो जीवः स जीवः केवलः शिवः ।\nतुषेण बद्धो व्रीहिः स्यात्तुषाभावेन तण्डुलः",
    "७": "एवं बद्धस्तथा जीवः कर्मनाशे सदाशिवः ।\nपाशबद्धस्तथा जीवः पाशमुक्तः सदाशिवः",
    "८": "शिवाय विष्णुरूपाय शिवरूपाय विष्णवे ।\nशिवस्य हृदयं विष्णुः विष्णोश्च हृदयं शिवः",
    "९": "यथा शिवमयो विष्णुरेवं विष्णुमयः शिवः ।\nयथान्तरं न पश्यामि तथा मे स्वस्तिरायुषि",
    "१०": "यथान्तरं न भेदाः स्युः शिवकेशवयोस्तथा ।\nदेहो देवालयः प्रोक्तः स जीवः केवलः शिवः",
    "११": "त्यजेदज्ञाननिर्माल्यं सोऽहंभावेन पूजयेत् ।\nअभेददर्शनं ज्ञानं ध्यानं निर्विषयं मनः ।\nस्नानं मनोमलत्यागः शौचमिन्द्रियनिग्रहः",
    "१२": "ब्रह्मामृतं पिबेद्भैक्ष्यमाचरेद्देहरक्षणे ।\nवसेदेकान्तिको भूत्वा चैकान्ते द्वैतवर्जिते ।\nइत्येवमाचरेद्धीमान्स एवं मुक्तिमाप्नुयात्",
    "१३": "श्रीपरमधाम्ने स्वस्ति चिरायुष्योन्नम इति ।\nविरिञ्चिनारायणशङ्करात्मकं नृसिंह देवेश तव\nप्रसादतः ।\nअचिन्त्यमव्यक्तमनन्तमव्ययं वेदात्मकं ब्रह्म निजं विजानते",
    "१४": "तद्विष्णोः परमं पदं सदा पश्यन्ति सूरयः ।\nदिवीव चक्षुराततम्",
    "१५": "तद्विप्रासो विपन्यवो जागृवांसः समिन्धते । विष्णोर्यत्परमं\nपदम् ।\nइत्येतन्निर्वाणानुशासनमिति वेदानुशासनमिति\nवेदानुशासनमित्युपनिषत्"
}