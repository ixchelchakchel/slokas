{
    "१": "(अव्यक्तनृसिंहोपनिषत्)\n(सामवेदीया)\n\nस्वाज्ञानासुरराड्ग्रासस्वज्ञाननरकेसरी ।\nप्रतियोगिविनिर्मुक्तं ब्रह्ममात्रं करोतु माम् ॥\n\nॐ आप्यायन्तु ममाङ्गानि वाक्प्राणश्चक्षुः श्रोत्रमथो\nबलमिन्द्रियाणि च ॥ सर्वाणि सर्वं ब्रह्मोपनिषदं माहं\nब्रह्म निराकुर्यां मा मा ब्रह्म निराकरोदनिराकरण-\nमस्त्वनिराकरणं मेस्तु तदात्मनि निरते य उपनिषत्सु धर्मास्ते\nमयि सन्तु ते मयि सन्तु ॥\n\nॐ शान्तिः शान्तिः शान्तिः ॥\n\n(सृष्टेः पुरा निर्विशेषब्रह्मस्थितिः)\n\nहरिः ॐ । पुरा किलेदं न किञ्चन्नासीन्न द्यौर्नान्तरिक्षं\nन पृथिवी केवलं ज्योतीरूपमनाद्यनन्तमनण्वस्थूलरूपमरूपं\nरूपवदविज्ञेयं ज्ञानरूपमानन्दमयमासीत् ।\n\n(परमेष्ठिप्रादुभविः)\n\nतदनन्यत्तद्द्वेधाभूद्धरितमेकं रक्तमपरम् ।\nतत्र यद्रक्तं तत्पुंसो रूपमभूत् । यद्धरितं तन्मायायाः ।\nतौ समगच्छतः । तयोर्वीर्यमेवमनन्दत् । तदवर्धत ।\nतदण्डमभूधैमम् । तत्परिणममानमभूत् । ततः\nपरमेष्ठी व्यजायत ।\n\n(परमेष्ठिनः स्वकृत्यजिज्ञासा)\n\nसोऽभिजिज्ञासत किं मे कुलं किं मे\nकृत्यमिति । तं ह वागदृश्यमानाभ्युवाच भोभो प्रजापते\nत्वमव्यक्तादुत्पन्नोऽसि व्यक्तं ते कृत्यमिति । किमव्यक्तं\nयस्मादहमासिषम् । किं तद्व्यक्तं यन्मे कृत्यमिति ।\nसाब्रवीदविज्ञेयं हि तत्सौम्य तेजः । यदविज्ञेयं तदव्यक्तम् ।\nतच्चेज्जिज्ञाससि मावगच्छेति । स होवाच कैषा त्वं\nब्रह्मवाग्यदसि शंसात्मानमिति । सा त्वब्रवीत्तपसा मां\nविजिज्ञासस्वेति । स ह सहस्रं समा ब्रह्मचर्यमध्युवासाध्युवास",
    "२": "द्वितीयः खण्डः\n\n(परमेष्ठिनः आनुष्ठुभीविद्यादर्शनम्)\n\nअथापश्यदृचमानुष्टुभीं परमां विद्यां\nयस्याङ्गान्यन्ये मन्त्राः । यत्र ब्रह्म प्रतिष्ठितम् ।\nविश्वेदेवाः प्रतिष्ठिताः । यस्तां न वेद किमन्यैर्वेदैः\nकरिष्यति ।\n\n(आनुष्टुभीविद्यया नृसिंहदर्शनम्)\n\nतां विदित्वा स च रक्तं जिज्ञासयामास ।\nतामेवमनूचानां गायन्नासिष्ट । सहस्रं समा\nआद्यन्तनिहितोङ्कारेण पदान्यगायत् । सहस्रं\nसमास्तथैवाक्षरशः । ततोऽपश्यज्ज्योतिर्मयं\nश्रियालिङ्गितं सुपर्णरथं शेषफणाच्छदितमौलिं\nमृगमुखं नरवपुषं शशिसूर्यहव्यवाहनात्मकनयनत्रयम् ।\n\n(नृसिंहस्तुतिः)\n\nततः प्रजापतिः प्रणिपपात नमोनम इति । तथैवर्चाथ तमस्तौत् ।\nउग्रमित्याह उग्रः खलु वा एष मृगरूपत्वात् । वीरमित्याह\nवीरो वा एष वीर्यवत्त्वात् । महाविष्णुमित्याह महतां वा अयं\nमहान्रोदसी व्याप्य स्थितः । ज्वलन्तमित्याह ज्वलन्निव खल्वसाववस्थितः ।\nसर्वतोमुखमित्याह सर्वतः खल्वयं मुखवान्विश्वरूपत्वात् ।\nनृसिंहमित्याह यथा यजुरेवैतत् । भीषणमित्याह भीषा वा\nअस्मादादित्य उदेति भीतश्चन्द्रमा भीतो वायुर्वाति भीतोऽग्निर्दहति\nभीतः पर्जन्यो वर्षति । भद्रमित्याह भद्रः खल्वयं श्रिया जुष्टः ।\nमृत्योर्मृत्युमित्याह मृत्योर्वा अयं मृत्युरमृतत्वं प्रजानामन्नादानाम् ।\nनमामीत्याह यथा यजुरेवैतत् । अहमित्याह यथा यजुरेवैतत्",
    "३": "(उग्रं वीरं महाविष्णुं ज्वलन्तं सर्वतेजसम् ।\nनृसिंहं भीषणं भद्रं मृत्युमृत्युं नमाम्यहम् ॥)\n\nतृतीय खण्डः\n\n(व्यक्तस्वरूपम्)\n\nअथ भगवांस्तमब्रवीत्प्रजापते प्रीतोऽहं किं तवेप्सितं\nतदाशंसेति । स होवाच भगवन्नव्यक्तादुत्पन्नोऽस्मि\nव्यक्तं मम कृत्यमिति पुराश्रावि । तत्राव्यक्तं भवानित्यज्ञायि\nव्यक्तं मे कथयेति । व्यक्तं वै विश्वं चराचरात्मकम् ।\nयद्व्यज्यते तद्व्यक्तस्य व्यक्तत्वमिति ।\n\n(जगत्सृष्ट्युपायो ध्यानयज्ञः)\nस होवाच न शक्नोमि जगत्स्रष्टुमुपायं मे कथयेति ।\nतमुवाच पुरुषः प्रजापते श‍ृणु\nसृष्टेरुपायं परमं यं विदित्वा सर्वं ज्ञास्यसि ।\nसर्वत्र शक्ष्यसि सर्वं करिष्यसि । मय्यग्नौ स्वात्मानं\nहविर्ध्यायेत्तयैवानुष्टुभर्चा । ध्यानयज्ञोऽयमेव ।\n\n(ध्यानयज्ञमहिमा)\n\nएतद्वै महोपनिषद्देवानां गुह्यम् । न ह वा एतस्य साम्ना\nनर्चा न यजुषार्थो नु विद्यते । य इमा वेद स सर्वान्कामानवाप्य\nसर्वांल्लोकाञ्जित्वा मामेवाभ्युपैति न स पुनरावर्तते य एवं वेदेति",
    "४": "चतुर्थः खण्डः\n\n(ध्यानयज्ञेन परमेष्ठिनः सर्वज्ञत्वादिलाभः)\n\nप्रजापतिस्तं यज्ञायं वसीयांसमात्मानं मन्यमानो\nमनोयज्ञेनेजे । सप्रणवया तयैवर्चा हविर्ध्यात्वात्मान-\nमात्मन्यग्नौ जुहुयात् । सर्वमजानात्सर्वत्राशकत्सर्वमकरोत् ।\n\n(अन्यस्यापि ध्यानयज्ञेन सर्वज्ञत्वादिलाभः)\n\nय एवं विद्वानिमं ध्यानयज्ञमनुतिष्ठेत्स सर्वज्ञोऽनन्तशक्तिः\nसर्वकर्ता भवति । स सर्वांॅल्लोकाञ्जित्वा ब्रह्म परं प्राप्नोति",
    "५": "पञ्चमः खण्डः\n\nई(लोकत्रयादिसृष्टिः)\n\nअथ प्रजापतिर्लोकान्सिसृक्षमाणस्तस्या एव विद्याया यानि\nत्रिंशदक्षराणि तेभ्यस्त्रींॅल्लोकान् । अथ द्वे द्वे अक्षरे\nताभ्यामुभयतो दधार । तस्या एवर्चो द्वात्रिंशद्भिरक्षरै-\nस्तान्देवान्निर्ममे । सर्वैरेव स इन्द्रोऽभवत् । तस्मादिन्द्रो\nदेवानामधिकोऽभवत् । य एवं वेद समानानामधिको भवेत् ।\n\n(वसुरुद्रादित्यस्रुष्टिः)\n\nतस्या एकादशभिः पादैरेकादश रुद्रान्निर्ममे । तस्या\nएकादशभिरेकादशादित्यान्निर्ममे । सर्वैरेव स विष्णुरभवत् ।\nतस्माद्विष्णुरादित्यानामधिकोऽभवत् । य एवं वेद समानानामधिको\nभवेत् । स चतुर्भिश्चतुर्भिरक्षरैरष्टौ वसूनजनयत् ।\nस तस्या आद्यैर्द्वादशभिरक्षरैर्ब्राह्मणमजनयत् ।\nदशभिर्दशभिर्विट्क्षत्रे । तस्माद्ब्राह्मणो मुख्यो भवति ।\nएवं तन्मुख्यो भवति य एवं वेद ।\nतूष्णीं शूद्रमजनयत्तस्माच्छूद्रो निर्विद्योऽभवत् ।\n\n(अहोरात्रसृष्टिः)\n\nन वेदं इवा न नक्तमासीदव्यावृतम् ।\nस प्रजापतिरानुष्टुभाभ्यामर्धर्चाभ्यामहोरात्रावकल्पयत् ।\n\n(वेदछन्दस्सृष्टिः)\n\nततो व्यैच्छत् व्येवास्मा उच्छति । अथो तम एवापहते ।\nऋग्वेदमस्या आद्यात्पादादकल्पयत् । यजुर्द्वितीयात् ।\nसाम तृतीयात् । अथर्वाङ्गिरसश्चतुर्थात् यदष्टाक्षरपदा\nतेन गायत्री । यदेकादशपदा तेन त्रिष्टुप् ।\nयच्चतुष्पदा तेन जगती यद्द्वात्रिंशदक्षरा तेनानुष्टुप् ।\nसा वा एषा सर्वाणि छन्दांसि । य इमां सर्वाणि छन्दांसि वेद ।\nसर्वं जगदानुष्टुभ एवोत्पन्नमनुष्टुप्प्रतिष्ठितं\nप्रतितिष्ठति यश्चैवं वेद",
    "६": "षष्ठः खण्डः\n\n(स्त्रीपुरुषमिथुनसृष्टिः)\n\nअथ यदा प्रजाः सृष्टा न जायन्ते प्रजापतिः कथं\nन्विमाः प्रजाः सृजेयमिति चिन्तयन्नुग्रमितीमामृचं\nगातुमुपाक्रामत् । ततः प्रथमपादादुग्ररूपो देवः\nप्रादुरभूत् एकः श्यामः पुरतो रक्तः पिनाकी स्त्रीपुंसरूपस्तं\nविभज्य स्त्रीषु तस्य स्त्रीरूपं पुंसि च पुंरूपं व्यधात् ।\nउभाभ्यानंशाभ्यां सर्वमादिष्टः । ततः प्रजाः प्रजायन्ते ।\nय एवं वेद प्रजापतेः सोऽपि त्र्यम्बक इमामृचमुद्गाय-\nन्नुद्ग्रथितजटाकलापः प्रत्यो अग्ज्योतिष्यात्मन्येव रन्तारमिति ।\n\n(इन्द्राख्यायिका)\n\nइन्द्रो वै किल देवानामनुजावर आसीत् । तं प्रजापतिरब्रवीद्गच्छ\nदेवानामधिपतिर्भवेति । सोऽगच्छत् । तं देवा ऊचुरनुजावरोऽसि\nत्वमस्माकं कुतस्त्वाधिपत्यमिति । स प्रजापतिमभ्येत्योवाचैवं\nदेवा ऊचुरनुजावरस्य कुतस्तवाधिपत्यमिति । तं प्रजापतिरिन्द्रं\nत्रिकलशैरमृतपूर्णैरानुष्टुभाभिमन्त्रितैरभिषिच्य तं\nसुदर्शनेन दक्षिणतो ररक्ष पाञ्चजन्येन वामतो द्वयेनैव\nसुरक्षितोऽभवत् । रौक्मे फलके सूर्यवर्चसि मन्त्रमानुष्टुभं\nविन्यस्य तदस्य कण्ठे प्रत्यमुञ्चत् । ततः सुदुर्निरीक्षोऽभवत् ।\nतस्मै विद्यामानुष्टुभीं प्रादात् । ततो देवास्तमाधिपत्यायानुमेनिरे ।\nस स्वराडभूत् । य एवं वेद स्वराड् भवेत् । सोऽमन्यत पृथिवीमपि\nकथमपां जयेयमिति । स प्रजापतिमुपाधावत् ।\nतस्मात्प्रजापतिः कमठाकारमिन्द्रनागभुजगेन्द्राधारं\nभद्रासनं प्रादात् । स पृथिवीमभ्यजयत् । ततः स\nउभयोर्लोकयोरधिपतिरभूत् । य एवं वेदोभयोर्लोकयोरधिपतिर्भवति ।\nस पृथिवीं जयति ।\n\n(परमात्मप्रतिष्ठासाधनम्)\n\nयो वा अप्रतिष्ठितं शिथिलं भ्रातृवेभ्यो\nवसीयान्भवति यश्चैवं वेद यश्चैवं वेद"
}