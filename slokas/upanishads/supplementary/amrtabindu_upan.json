{
    "१": "मनो हि द्विविधं प्रोक्तं शुद्धं चाशुद्धमेव च ।\nअशुद्धं कामसंकल्पं शुद्धं कामविवर्जितम्",
    "२": "मन एव मनुष्याणां कारणं बन्धमोक्षयोः ।\nबन्धाय विषयासक्तं मुक्त्यै निर्विषयं स्मृतम्",
    "३": "यतो निर्विषयस्यास्य मनसो मुक्तिरिष्यते ।\nअतो निर्विषयं नित्यं मनः कार्यं मुमुक्षुणा",
    "४": "निरस्तविषयासङ्गं संनिरुद्धं मनो हृदि ।\nयदाऽऽयात्यात्मनो भावं तदा तत्परमं पदम्",
    "५": "तावदेव निरोद्धव्यं यावधृदि गतं क्षयम् ।\nएतज्ज्ञानं च ध्यानं च शेषो न्यायश्च विस्तरः",
    "६": "नैव चिन्त्यं न चाचिन्त्यं न चिन्त्यं चिन्त्यमेव च ।\nपक्षपातविनिर्मुक्तं ब्रह्म सम्पद्यते तदा",
    "७": "स्वरेण संधयेद्योगमस्वरं भावयेत्परम् ।\nअस्वरेणानुभावेन नाभावो भाव इष्यते",
    "८": "तदेव निष्कलं ब्रह्म निर्विकल्पं निरञ्जनम् ।\nतद्ब्रह्माहमिति ज्ञात्वा ब्रह्म सम्पद्यते ध्रुवम्",
    "९": "निर्विकल्पमनन्तं च हेतुदृष्टान्तवर्जितम् ।\nअप्रमेयमनादिं च यज्ज्ञात्वा मुच्यते बुधः",
    "१०": "न निरोधो न चोत्पत्तिर्न बद्धो न च साधकः ।\nन मुमुक्षुर्न वै मुक्त इत्येषा परमार्थता",
    "११": "var मुक्तः\nएक एवात्मा मन्तव्यो जाग्रत्स्वप्नसुषुप्तिषु ।\nस्थानत्रयव्यतीतस्य पुनर्जन्म न विद्यते",
    "१२": "एक एव हि भूतात्मा भूते भूते व्यवस्थितः ।\nएकधा बहुधा चैव दृश्यते जलचन्द्रवत्",
    "१३": "घटसंवृतमाकाशं नीयमानो घटे यथा ।\nघटो नीयेत नाकाशः तद्वज्जीवो नभोपमः",
    "१४": "घटवद्विविधाकारं भिद्यमानं पुनः पुनः ।\nतद्भेदे न च जानाति स जानाति च नित्यशः",
    "१५": "तद्भग्नं\nशब्दमायावृतो नैव तमसा याति पुष्करे ।\nभिन्ने तमसि चैकत्वमेक एवानुपश्यति",
    "१६": "शब्दाक्षरं परं ब्रह्म तस्मिन्क्षीणे यदक्षरम् ।\nतद्विद्वानक्षरं ध्यायेद्यदीच्छेच्छान्तिमात्मनः",
    "१७": "द्वे विद्ये वेदितव्ये तु शब्दब्रह्म परं च यत् ।\nशब्दब्रह्मणि निष्णातः परं ब्रह्माधिगच्छति",
    "१८": "ग्रन्थमभ्यस्य मेधावी ज्ञानविज्ञानतत्परः ।\nपलालमिव धान्यार्थी त्यजेद्ग्रन्थमशेषतः",
    "१९": "गवामनेकवर्णानां क्षीरस्याप्येकवर्णता ।\nक्षीरवत्पश्यते ज्ञानं लिङ्गिनस्तु गवां यथा",
    "२०": "घृतमिव पयसि निगूढं भूते भूते च वसति विज्ञानम् ।\nसततं मनसि मन्थयितव्यं मनो मन्थानभूतेन",
    "२१": "ज्ञाननेत्रं समाधाय चोद्धरेद्वह्निवत्परम् ।\nनिष्कलं निश्चलं शान्तं तद्ब्रह्माहमिति स्मृतम्",
    "२२": "सर्वभूताधिवासं यद्भूतेषु च वसत्यपि ।\nसर्वानुग्राहकत्वेन तदस्म्यहं वासुदेवः"
}