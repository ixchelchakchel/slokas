{
    "१": "मेलनमनुः । ह्रीं भं सं पं फं सं क्षम् । पद्मज उवाच ।\nअमावास्या च प्रतिपत्पौर्णमासी च शङ्कर ।\nअस्याः का वर्ण्यते संज्ञा एतदाख्याहि तत्त्वतः",
    "२": "प्रतिपद्दिनतोऽकाले अमावास्या तथैव च ।\nपौर्णमास्यां स्थिरीकुर्यात्स च पन्था हि नान्यथा",
    "३": "कामेन विषयाकाङ्क्षी विषयात्काममोहितः ।\nद्वावेव सन्त्यजेन्नित्यं निरञ्जनमुपाश्रयेत्",
    "४": "अपरं सन्त्यजेत्सर्वं यदिच्छेदात्मनो हितम् ।\nशक्तिमध्ये मनः कृत्वा मनः शक्तेश्च मध्यगम्",
    "५": "मनसा मन आलोक्य तत्त्यजेत्परमं पदम् ।\nमन एव हि बिन्दुश्च उत्पत्तिस्थितिकारणम्",
    "६": "मनसोत्पद्यते बिन्दुर्यथा क्षीरं घृतात्मकम् ।\nन च बन्धनमध्यस्थं तद्वै कारणमानसम्",
    "७": "चन्द्रार्कमध्यमा शक्तिर्यत्रस्था तत्र बन्धनम् ।\nज्ञात्वा सुषुम्नां तद्भेदं कृत्वा वायुं च मध्यगम्",
    "८": "स्थित्वासौ बैन्दवस्थाने घ्राणरन्ध्रे निरोधयेत् ।\nवायुं बिन्दुं समाख्यातं सत्त्वं प्रकृतिमेव च",
    "९": "षट् चक्राणि परिज्ञात्वा प्रविशेत्सुखमण्डलम् ।\nमूलाधारं स्वाधिष्ठानं मणिपूरं तृतीयकम्",
    "१०": "अनाहतं विशुद्धं च आज्ञाचक्रं च षष्ठकम् ।\nआधारं गुदमित्युक्तं स्वाधिष्ठानं तु लैङ्गिकम्",
    "११": "मणिपूरं नाभिदेशं हृदयस्थमनाहतम् ।\nविशुद्धिः कण्ठमूले च आज्ञाचक्रं च मस्तकम्",
    "१२": "षट् चक्राणि परिज्ञात्वा प्रविशेत्सुखमण्डले ।\nप्रविशेद्वायुमाकृष्य तयैवोर्ध्वं नियोजयेत्",
    "१३": "एवं समभ्यसेद्वायुं स ब्रह्माण्डमयो भवेत् ।\nवायुं बिन्दुं तथा चक्रं चित्तं चैव समभ्यसेत्",
    "१४": "समाधिमेकेन समममृतं यान्ति योगिनः ।\nयथाग्निर्दारुमध्यस्थो नोत्तिष्ठेन्मथनं विना",
    "१५": "विना चाभ्यासयोगेन ज्ञानदीपस्तथा न हि ।\nघटमध्यगतो दीपो बाह्ये नैव प्रकाशते",
    "१६": "भिन्ने तस्मिन्घटे चैव दीपज्वाला च भासते ।\nस्वकायं घटमित्युक्तं यथा दीपो हि तत्पदम्",
    "१७": "गुरुवाक्यसमाभिन्ने ब्रह्मज्ञानं स्फुटीभवेत् ।\nकर्णधारं गुरुं प्राप्य कृत्वा सूक्ष्मं तरन्ति च",
    "१८": "अभ्यासवासनाशक्त्या तरन्ति भवसागरम् ।\nपरायामङ्कुरीभूय पश्यन्तां द्विदलीकृता",
    "१९": "मध्यमायां मुकुलिता वैखर्यां विकसीकृता ।\nपूर्वं यथोदिता या वाग्विलोमेनास्तगा भवेत्",
    "२०": "तस्या वाचः परो देवः कूटस्थो वाक्प्रबोधकः ।\nसोऽहमस्मीति निश्चित्य यः सदा वर्तते पुमान्",
    "२१": "शब्दैरुच्चावचैर्नीचैर्भाषितोऽपि न लिप्यते ।\nविश्वश्च तैजसश्चैव प्राज्ञश्चेति च ते त्रयः",
    "२२": "विराड्ढिरण्यगर्भश्च ईश्वरश्चेति ते त्रयः ।\nब्रह्माण्डं चैव पिण्डाण्डं लोका भूरादयः क्रमात्",
    "२३": "स्वस्वोपाधिलयादेव लीयन्ते प्रत्यगात्मनि ।\nअण्डं ज्ञानाग्निना तप्तं लीयते कारणैः सह",
    "२४": "परमात्मनि लीनं तत्परं ब्रह्मैव जायते ।\nततः स्तिमितगम्भीरं न तेजो न तमस्ततम्",
    "२५": "अनाख्यमनभिव्यक्तं सत्किञ्चिदवशिष्यते ।\nध्यात्वा मध्यस्थमात्मानं कलशान्तरदीपवत्",
    "२६": "अङ्गुष्ठमात्रमात्मानमधूमज्योतिरूपकम् ।\nप्रकाशयन्तमन्तस्थं ध्यायेत्कूटस्थमव्ययम्",
    "२७": "विज्ञानात्मा तथा देहे जाग्रत्स्वप्नसुषुप्तितः ।\nमायया मोहितः पश्चाद्बहुजन्मान्तरे पुनः",
    "२८": "सत्कर्मपरिपाकात्तु स्वविकारं चिकीर्षति ।\nकोऽहं कथमयं दोषः संसाराख्य उपागतः",
    "२९": "जाग्रत्स्वप्ने व्यवहरन्त्सुषुप्तौ क्व गतिर्मम ।\nइति चिन्तापरो भूत्वा स्वभासा च विशेषतः",
    "३०": "अज्ञानात्तु चिदाभासो बहिस्तापेन तापितः ।\nदग्धं भवत्येव तदा तूलपिण्डमिवाग्निना",
    "३१": "दहरस्थः प्रत्यगात्मा नष्टे ज्ञाने ततः परम् ।\nविततो व्याप्य विज्ञानं दहत्येव क्षणेन तु",
    "३२": "मनोमयज्ञानमयान्सम्यग्दग्ध्वा क्रमेण तु ।\nघटस्थदीपवच्छश्वदन्तरेव प्रकाशते",
    "३३": "ध्यायन्नास्ते मुनिश्चैवमासुप्तेरामृतेस्तु यः ।\nजीवन्मुक्तः स विज्ञेयः स धन्यः कृतकृत्यवान्",
    "३४": "जीवन्मुक्तपदं त्यक्त्वा स्वदेहे कालसात्कृते ।\nविशत्यदेहमुक्तत्वं पवनोऽस्पन्दतामिव",
    "३५": "अशब्दमस्पर्शमरूपमव्ययं\nतथारसं नित्यमगन्धवच्च यत् ।\nअनाद्यनन्तं महतः परं ध्रुवं\nतदेव शिष्यत्यमलं निरामयम्",
    "३६": "ब्रह्मरन्ध्रं समावृत्य तिष्ठेदेव न संशयः ।\nतिर्यक् चूलितलं याति अधः कण्ठबिलावधि",
    "३७": "शनैः शनैर्मस्तकाच्च महावज्रकपाटभित् ।\nपूर्वं बीजयुता विद्या ह्याख्याता यतिदुर्लभा",
    "३८": "तस्याः षडङ्गं कुर्वीत तया षट्स्वरभिन्नया ।\nकुर्यादेवं करन्यासं सर्वसिद्ध्यादिहेतवे",
    "३९": "शनैरेवं प्रकर्तव्यमभ्यासं युगपन्नहि ।\nयुगपद्वर्तते यस्य शरीरं विलयं व्रजेत्",
    "४०": "तस्माच्छनैः शनैः कार्यमभ्यासं मुनिपुङ्गव ।\nयदा च बाह्यमार्गेण जिह्वा ब्रह्मबिलं व्रजेत्",
    "४१": "तदा ब्रह्मार्गलं ब्रह्मन्दुर्भेद्यं त्रिदशैरपि ।\nअङ्गुल्यग्रेण संघृष्य जिह्वामात्रं निवेशयेत्",
    "४२": "एवं वर्षत्रयं कृत्वा ब्रह्मद्वारं प्रविश्यति ।\nब्रह्मद्वारे प्रविष्टे तु सम्यङ्मथनमाचरेत्",
    "४३": "मथनेन विना केचित्साधयन्ति विपश्चितः ।\nखेचरीमन्त्रसिद्धस्य सिध्यते मथनं विना",
    "४४": "जपं च मथनं चैव कृत्वा शीघ्रं फलं लभेत् ।\nस्वर्णजां रौप्यजां वापि लोहजां वा शलाकिकाम्",
    "४५": "नियोज्य नासिकारन्ध्रं दुग्धसिक्तेन तन्तुना ।\nप्राणान्निरुध्य हृदये सुखमासनमात्मनः",
    "४६": "शनैः सुमथनं कुर्याद्भ्रूमध्ये न्यस्य चक्षुषी ।\nषण्मासं मथनावस्था भावेनैव प्रजायते",
    "४७": "यथा सुषुप्तिर्बालानां यथा भावस्तथा भवेत् ।\nन सदा मथनं शस्तं मासे मासे समाचरेत्",
    "४८": "सदा रसनया योगी मार्गं न परिसंक्रमेत् ।\nएवं द्वादशवर्षान्ते संसिद्धिर्भवति ध्रुवा",
    "४९": "शरीरे सकलं विश्वं पश्यत्यात्माविभेदतः ।\nब्रह्माण्डोऽयं महामार्गो राजदन्तोर्ध्वकुण्डली",
    "५०": "शनैः शनैर्यदा प्राणस्तुन्दसन्धिं निगच्छति ।\nतुन्ददोषं विनिर्धूय कर्तव्यं सततं शनैः",
    "५१": "पूरकान्ते तु कर्तव्यो बन्धो जालन्धराभिधः ।\nकण्ठसङ्कोचरूपोऽसौ वायुमार्गनिरोधकः",
    "५२": "अधस्तात्कुञ्चनेनाशु कण्ठसङ्कोचने कृते ।\nमध्ये पश्चिमतानेन स्यात्प्राणो ब्रह्मनाडिगः",
    "५३": "पूर्वोक्तेन क्रमेणैव सम्यगासनमास्थितः ।\nचालनं तु सरस्वत्याः कृत्वा प्राणं निरोधयेत्",
    "५४": "प्रथमे दिवसे कार्यं कुम्भकानां चतुष्टयम् ।\nप्रत्येकं दशसङ्ख्याकं द्वितीये पञ्चभिस्तथा",
    "५५": "विशत्यलं तृतीयेऽह्नि पञ्चवृद्ध्या दिने दिने ।\nकर्तव्यः कुम्भको नित्यं बन्धत्रयसमन्वितः",
    "५६": "दिवा सुप्तिर्निशायां तु जागरादतिमैथुनात् ।\nबहुसङ्क्रमणं नित्यं रोधान्मूत्रपुरीषयोः",
    "५७": "विषमाशनदोषाच्च प्रयासप्राणचिन्तनात् ।\nशीघ्रमुत्पद्यते रोगः स्तम्भयेद्यदि संयमी",
    "५८": "योगाभ्यासेन मे रोग उत्पन्न इति कथ्यते ।\nततोऽभ्यासं त्यजेदेवं प्रथमं विघ्न उच्यते",
    "५९": "द्वितीयं संशयाख्यं च तृतीयं च प्रमत्तता ।\nआलस्याख्यं चतुर्थं च निद्रारूपं तु पञ्चमम्",
    "६०": "षष्ठं तु विरतिर्भ्रान्तिः सप्तमं परिकीर्तितम् ।\nविषमं चाष्टमं चैव अनाख्यं नवमं स्मृतम्",
    "६१": "अलब्धिर्योगतत्त्वस्य दशमं प्रोच्यते बुधैः ।\nइत्येतद्विघ्नदशकं विचारेण त्यजेद्बुधः",
    "६२": "प्राणाभ्यासस्ततः कार्यो नित्यं सत्त्वस्थया धिया ।\nसुषुम्ना लीयते चित्तं तथा वायुः प्रधावति",
    "६३": "शुष्के मले तु योगी च स्याद्गतिश्चलिता ततः ।\nअधोगतिमपानं वै ऊर्ध्वगं कुरुते बलात्",
    "६४": "आकुञ्चनेन तं प्राहुर्मूलबन्धोऽयमुच्यते ।\nअपानश्चोर्ध्वगो भूत्वा वह्निना सह गच्छति",
    "६५": "प्राणस्थानं ततो वह्निः प्राणापानौ च सत्वरम् ।\nमिलित्वा कुण्डलीं याति प्रसुप्ता कुण्डलाकृतिः",
    "६६": "तेनाग्निना च सन्तप्ता पवनेनैव चालिता ।\nप्रसार्य स्वशरीरं तु सुषुम्ना वदनान्तरे",
    "६७": "ब्रह्मग्रन्थिं ततो भित्त्वा रजोगुणसमुद्भवम् ।\nसुषुम्ना वदने शीघ्रं विद्युल्लेखेव संस्फुरेत्",
    "६८": "विष्णुग्रन्थिं प्रयात्युच्चैः सत्वरं हृदि संस्थिता ।\nऊर्ध्वं गच्छति यच्चास्ते रुद्रग्रन्थिं तदुद्भवम्",
    "६९": "भ्रुवोर्मध्ये तु संभिद्य याति शीतांशुमण्डलम् ।\nअनाहताख्यं यच्चक्रं दलैः षोडशभिर्युतम्",
    "७०": "तत्र शीतांशुसञ्जातं द्रवं शोषयति स्वयम् ।\nचलिते प्राणवेगेन रक्तं पीतं रवेर्ग्रहात्",
    "७१": "यातेन्दुचक्रं यत्रास्ते शुद्धश्लेष्मद्रवात्मकम् ।\nतत्र सिक्तं ग्रसत्युष्णं कथं शीतस्वभावकम्",
    "७२": "तथैव रभसा शुक्लं चन्द्ररूपं हि तप्यते ।\nऊर्ध्वं प्रवहति क्षुब्धा तदैवं भ्रमतेतराम्",
    "७३": "तस्यास्वादवशाच्चित्तं बहिष्ठं विषयेषु यत् ।\nतदेव परमं भुक्त्वा स्वस्थः स्वात्मरतो युवा",
    "७४": "प्रकृत्यष्टकरूपं च स्थानं गच्छति कुण्डली ।\nक्रोडीकृत्य शिवं याति क्रोडीकृत्य विलीयते",
    "७५": "इत्यधोर्ध्वरजः शुक्लं शिवे तदनु मारुतः ।\nप्राणापानौ समौ याति सदा जातौ तथैव च",
    "७६": "भूतेऽल्पे चाप्यनल्पे वा वाचके त्वतिवर्धते ।\nधवयत्यखिला वाता अग्निमूषाहिरण्यवत्",
    "७७": "आधिभौतिकदेहं तु आधिदैविकविग्रहे ।\nदेहोऽतिविमलं याति चातिवाहिकतामियात्",
    "७८": "जाड्यभावविनिर्मुक्तममलं चिन्मयात्मकम् ।\nतस्यातिवाहिकं मुख्यं सर्वेषां तु मदात्मकम्",
    "७९": "जायाभवविनिर्मुक्तिः कालरूपस्य विभ्रमः ।\nइति तं स्वस्वरूपा हि मती रज्जुभुजङ्गवत्",
    "८०": "मृषैवोदेति सकलं मृषैव प्रविलीयते ।\nरौप्यबुद्धिः शुक्तिकायां स्त्रीपुंसोर्भ्रमतो यथा",
    "८१": "पिण्डब्रह्माण्डयोरैक्यं लिङ्गसूत्रात्मनोरपि ।\nस्वापाव्याकृतयोरैक्यं स्वप्रकाशचिदात्मनोः",
    "८२": "शक्तिः कुण्डलिनी नाम बिसतन्तुनिभा शुभा ।\nमूलकन्दं फणाग्रेण दृष्ट्वा कमलकन्दवत्",
    "८३": "मुखेन पुच्छं संगृह्य ब्रह्मरन्ध्रसमन्विता ।\nपद्मासनगतः स्वस्थो गुदमाकुञ्च्य साधकः",
    "८४": "वायुमूर्ध्वगतं कुर्वन्कुम्भकाविष्टमानसः ।\nवाय्वाघातवशादग्निः स्वाधिष्ठानगतो ज्वलन्",
    "८५": "ज्वलनाघातपवनाघातोरून्निद्रितोऽहिराट् ।\nब्रह्मग्रन्थिं ततो भित्त्वा विष्णुग्रन्थिं भिनत्त्यतः",
    "८६": "रुद्रग्रन्थिं च भित्त्वैव कमलानि भिनत्ति षट् ।\nसहस्रकमले शक्तिः शिवेन सह मोदते"
}