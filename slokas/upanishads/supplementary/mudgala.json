{
    "१": "श्रीमत्पुरुषसूक्तार्थं पूर्णानन्दकलेवरम् ।\nपुरुषोत्तमविख्यातं पूर्णं ब्रह्म भवाम्यहम् ॥\n\nॐ वाङ् मे मनसि प्रतिष्ठिता\nमनो मे वाचि प्रतिष्ठितमाविरावीर्म एधि ॥\n\nवेदस्य म आणीस्थः । श्रुतं मे मा प्रहासीरनेनाधीते-\nनाहोरात्रान्सन्दधाम्यृतं वदिष्यामि सत्यं वदिष्यामि ॥\n\nतन्मामवतु तद्वक्तारमवतु अवतु मामवतु वक्तारमवतु वक्तारम् ॥\n\nॐ पुरुषसूक्तार्थनिर्णयं व्याख्यास्यामः\nपुरुषसंहितायां पुरुषसूक्तार्थः संग्रहेण प्रोच्यते ।\nसहस्रशीर्षेत्यत्र सशब्दोऽनन्तवाचकः ।\nअनन्तयोजनं प्राह दशाङ्गुलवचस्तथा",
    "२": "१॥\n\nअथ तथा मुद्गलोपनिषदि पुरुषसूक्तस्य वैभवं\nविस्तरेण प्रतिपादितम् । वासुदेव इन्द्राय भगवज्ज्ञानमुपदिश्य\nपुनरपि सूक्ष्मश्रवणाय प्रणतायेन्द्राय परमरहस्यभूतं\nपुरुषसूक्ताभ्यां खण्डद्वयाभ्यामुपादिशत् ।\nद्वौ खण्डावुच्येते । योऽय मुक्तः स पुरुषो\nनामरूपज्ञानागोचरं संसारिणामतिदुर्ज्ञेयं\nविषयं विहाय क्लेशादिभिः संक्लिष्टदेवादिजिहीर्षया\nसहस्रकलावयवकल्याणं दृष्टमात्रेण मोक्षदं\nवेषमाददे । तेन वेषेण भूम्यादिलोकं व्याप्यानन्त-\nयोजनमत्यतिष्ठत् । पुरुषो नारायणो भूतं भव्यं\nभविष्यच्चासीत् । स च सर्वस्मान्महिम्नो ज्यायान् ।\nतस्मान्न कोऽपि ज्यायान् । महापुरुष आत्मानं\nचतुर्धा कृत्वा त्रिपादेन परमे व्योम्नि चासीत् । इतरेण\nचतुर्थेनानिरुद्धनारायणेन विश्वान्यासन् । स च\nपादनारायणो जगत्स्रष्टुं प्रकृतिमजनयत् । स\nसमृद्धकायः सन्सृष्टिकर्म न जज्ञिवान् ।\nसोऽनिरुद्धनारायणस्तस्मै सृष्टिमुपादिशत् ।\nब्रह्मंस्तवेन्द्रियाणि याजकानि ध्यात्वा कोशभूतं\nदृढं ग्रन्थिकलेवरं हविर्ध्यात्वा मां हविर्भुजं\nध्यात्वा वसन्तकालमाज्यं ध्यात्वा ग्रीष्ममिध्मं\nध्यात्वा शरदृतुं रसं ध्यात्वैवमग्नौ हुत्वाङ्ग-\nस्पर्शात्कलेवरो वज्रं हीष्यते । ततः स्वकार्यान्सर्व-\nप्राणिजीवान्सृष्ट्वा पश्वाद्याः प्रादुर्भविष्यन्ति ।\nततः स्थावरजङ्गमात्मकं जगद्भविष्यति । एतेन\nजीवात्मनोर्योगेन मोक्षप्रकारश्च कथित इत्यनुसन्धेयम् ।\nय इमं सृष्टियज्ञं जानाति मोक्षप्रकारं च\nसर्वमायुरेति",
    "३": "एको देवो बहुधा निविष्ट अजायमानो बहुधा विजायते ।\nतमेतमग्निरित्यध्वर्यव उपासते । यजुरित्येष हीदं\nसर्वं युनक्ति । सामेति छन्दोगाः । एतस्मिन्हीदं सर्वं\nप्रतिष्ठितम् । विषमिति सर्पाः । सर्प इति सर्पविदः ।\nऊर्गिति देवाः । रयिरिति मनुष्याः । मायेत्यसुराः ।\nस्वधेति पितरः । देवजन इति देवजनविदः । रूपमिति गन्धर्वाः ।\nगन्धर्व इति अप्सरसः । तं यथायथोपासते तथैव भवति ।\nतस्माद्ब्राह्मणः पुरुषरूपं परंब्रह्मैवाहमिति\nभावयेत् । तद्रूपो भवति । य एवं वेद",
    "४": "एतेनैव च मन्त्रेण चतुर्व्यूहो विभाषितः ।\nत्रिपादित्यनया प्रोक्तमनिरुद्धस्य वैभवम्",
    "५": "तस्माद्विराडित्यनया पादनारायणाद्धरेः ।\nप्रकृतेः पुरुषस्यापि समुत्पत्तिः प्रदर्शिता",
    "६": "यत्पुरुषेणेत्यनया सृष्टियज्ञः समीरितः ।\nसप्तास्यासन्परिधयः समिधश्च समीरिताः",
    "७": "तं यज्ञमिति मन्त्रेण सृष्टियज्ञः समीरितः ।\nअनेनैव च मन्त्रेण मोक्षश्च समुदीरितः",
    "८": "तस्मादिति च मन्त्रेण जगत्सृष्टिः समीरिता ।\nवेदाहमिति मन्त्राभ्यां वैभवं कथितं हरेः",
    "९": "यज्ञेनेत्युपसंहारः सृष्टेर्मोक्षस्य चेरितः ।\nय एवमेतज्जानाति स हि मुक्तो भवेदिति"
}