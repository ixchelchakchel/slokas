{
    "१": "ॐ सह नाववतु ॥ सह नौ भुनक्तु ॥ सह वीर्यं करवावहै ॥\n\nतेजस्विनावधीतमस्तु मा विद्विषावहै ॥\n\nॐ शान्तिः शान्तिः शान्तिः ॥\n\nहरिः ॐ ॥\n\nहृदयं कुण्डली भस्मरुद्राक्षगणदर्शनम् ।\nतारसारं महावाक्यं पञ्चब्रह्माग्निहोत्रकम्",
    "२": "प्रणम्य शिरसा पादौ शुको व्यासमुवाच ह ।\nको देवः सर्वदेवेषु कस्मिन्देवाश्च सर्वशः",
    "३": "कस्य शुश्रूषणान्नित्यं प्रीता देवा भवन्ति मे ।\nतस्य तद्वचनं श्रुत्वा प्रत्युवाच पिता शुकम्",
    "४": "सर्वदेवात्मको रुद्रः सर्वे देवाः शिवात्मकाः ।\nरुद्रस्य दक्षिणे पार्श्वे रविर्ब्रह्मा त्रयोऽग्नयः",
    "५": "वामपार्श्वे उमा देवी विष्णुः सोमोऽपि ते त्रयः ।\nया उमा सा स्वयं विष्णुर्यो विष्णुः स हि चन्द्रमाः",
    "६": "ये नमस्यन्ति गोविन्दं ते नमस्यन्ति शङ्करम् ।\nयेऽर्चयन्ति हरिं भक्त्या तेऽर्चयन्ति वृषध्वजम्",
    "७": "ये द्विषन्ति विरूपाक्षं ते द्विषन्ति जनार्दनम् ।\nये रुद्रं नाभिजानन्ति ते न जानन्ति केशवम्",
    "८": "रुद्रात्प्रवर्तते बीजं बीजयोनिर्जनार्दनः ।\nयो रुद्रः स स्वयं ब्रह्मा यो ब्रह्मा स हुताशनः",
    "९": "ब्रह्मविष्णुमयो रुद्र अग्नीषोमात्कं जगत् ।\nपुंलिङ्गं सर्वमीशानं स्त्रीलिङ्गं भगवत्युमा",
    "१०": "उमारुद्रात्मिकाः सर्वाः ग्रजाः स्थावरजङ्गमाः ।\nव्यक्तं सर्वमुमारूपमव्यक्तं तु महेश्वरम्",
    "११": "उमा शङ्करयोगो यः स योगो विष्णुरुच्यते ।\nयस्तु तस्मै नमस्कारं कुर्याद्भक्तिसमन्वितः",
    "१२": "आत्मानं परमात्मानमन्तरात्मानमेव च ।\nज्ञात्वा त्रिविधमात्मानं परमात्मानमाश्रयेत्",
    "१३": "अन्तरात्मा भवेद्ब्रह्मा परमात्मा महेश्वरः ।\nसर्वेषामेव भूतानां विष्णुरात्मा सनातनः",
    "१४": "अस्य त्रैलोक्यवृक्षस्य भूमौ विटपशाखिनः ।\nअग्रं मध्यं तथा मूलं विष्णुब्रह्ममहेश्वराः",
    "१५": "कार्यं विष्णुः क्रिया ब्रह्मा कारणं तु महेश्वरः ।\nप्रयोजनार्थं रुद्रेण मूर्तिरेका त्रिधा कृता",
    "१६": "धर्मो रुद्रो जगद्विष्णुः सर्वज्ञानं पितामहः ।\nश्रीरुद्र रुद्र रुद्रेति यस्तं ब्रूयाद्विचक्षणः",
    "१७": "कीर्तनात्सर्वदेवस्य सर्वपापैः प्रमुच्यते ।\nरुद्रो नर उमा नारी तस्मै तस्यै नमो नमः",
    "१८": "रुद्रो ब्रह्मा उमा वाणी तस्मै तस्यै नमो नमः ।\nरुद्रो विष्णुरुमा लक्ष्मीस्तस्मै तस्यै नमो नमः",
    "१९": "रुद्रः सूर्य उमा छाया तस्मै तस्यै नमो नमः ।\nरुद्रः सोम उमा तारा तस्मै तस्यै नमो नमः",
    "२०": "रुद्रो दिवा उमा रात्रिस्तस्मै तस्यै नमो नमः ।\nरुद्रो यज्ञ उमा वेदिस्तस्मै तस्यै नमो नमः",
    "२१": "रुद्रो वह्निरुमा स्वाहा तस्मै तस्यै नमो नमः ।\nरुद्रो वेद उमा शास्तं तस्मै तस्यै नमो नमः",
    "२२": "रुद्रो वृक्ष उमा वल्ली तस्मै तस्यै नमो नमः ।\nरुद्रो गन्ध उमा पुष्पं तस्मै तस्यै नमो नमः",
    "२३": "रुद्रोऽर्थ अक्षरः सोमा तस्मै तस्यै नमो नमः ।\nरुद्रो लिङ्गमुमा पीठं तस्मै तस्यै नमो नमः",
    "२४": "सर्वदेवात्मकं रुद्रं नमस्कुर्यात्पृथक्पृथक् ।\nएभिर्मन्त्रपदैरेव नमस्यामीशपार्वती",
    "२५": "यत्र यत्र भवेत्सार्धमिमं मन्त्रमुदीरयेत् ।\nब्रह्महा जलमध्ये तु सर्वपापैः प्रमुच्यते",
    "२६": "सर्वाधिष्ठानमद्वन्द्वं परं ब्रह्म सनातनम् ।\nसच्चिदानन्दरूपं तदवाङ्मनसगोचरम्",
    "२७": "तस्मिन्सुविदिते सर्वं विज्ञातं स्यादिदं शुक ।\nतदात्मकत्वात्सर्वस्य तस्माद्भिन्नं नहि क्वचित्",
    "२८": "द्वे विद्ये वेदितव्ये हि परा चैवापरा च ते ।\nतत्रापरा तु विद्यैषा ऋग्वेदो यजुरेव च",
    "२९": "सामवेदस्तथाथर्ववेदः शिक्षा मुनीश्वर ।\nकल्पो व्याकरणं चैव निरुक्तं छन्द एव च",
    "३०": "ज्योतिषं च यथा नात्मविषया अपि बुद्धयः ।\nअथैषा परमा विद्या ययात्मा परमाक्षरम्",
    "३१": "यत्तदद्रेश्यमग्राह्यमगोत्रं रूपवर्जितम् ।\nअचक्षुःश्रोत्रमत्यर्थं तदपाणिपदं तथा",
    "३२": "नित्यं विभुं सर्वगतं सुसूक्ष्मं च तदव्ययम् ।\nतद्भूतयोनिं पश्यन्ति धीरा आत्मानमात्मनि",
    "३३": "यः सर्वज्ञः सर्वविद्यो यस्य ज्ञानमयं तपः ।\nतस्मादत्रान्नरूपेण जायते जगदावलिः",
    "३४": "सत्यवद्भाति तत्सर्वं रज्जुसर्पवदास्थितम् ।\nतदेतदक्षरं सत्यं तद्विज्ञाय विमुच्यते",
    "३५": "ज्ञानेनैव हि संसारविनाशो नैव कर्मणा ।\nश्रोत्रियं ब्रह्मनिष्ठं स्वगुरुं गच्छेद्यथाविधि",
    "३६": "गुरुस्तस्मै परां विद्यां दद्याद्ब्रह्मात्मबोधिनीम् ।\nगुहायां निहितं साक्षादक्षरं वेद चेन्नरः",
    "३७": "छित्वाऽविद्यामहाग्रन्थिं शिवं गच्छेत्सनातनम् ।\nतदेतदमृतं सत्यं तद्बोद्धव्यं मुमुक्षिभिः",
    "३८": "धनुस्तारं शरो ह्यात्मा ब्रह्म तल्लक्ष्यमुच्यते ।\nअप्रमत्तेन वेद्धव्यं शरवत्तन्मयो भवेत्",
    "३९": "लक्ष्यं सर्वगतं चैव शरः सर्वगतो मुखः ।\nवेद्धा सर्वगतश्चैव शिवलक्ष्यं न संशयः",
    "४०": "न तत्र चन्द्रार्कवपुः प्रकाशते\nन वान्ति वाताः सकला देवताश्च ।\nस एष देवः कृतभावभूतः\nस्वयं विशुद्धो विरजः प्रकाशते",
    "४१": "द्वौ सुपर्णौ शरीरेऽस्मिञ्जीवेशाक्ष्यौ सह स्थितौ ।\nतयोर्जीवः फलं भुङ्क्ते कर्मणो न महेश्वरः",
    "४२": "केवलं साक्षिरूपेण विना भोगं महेश्वरः ।\nप्रकाशते स्वयं भेदः कल्पितो मायया तयोः",
    "४३": "घटाकाशमठाकाशौ यथाकाशप्रभेदतः ।\nकल्पितौ परमौ जीवशिवरूपेण कल्पितौ",
    "४४": "तत्त्वतश्च शिवः साक्षाच्चिज्जीवश्च स्वतः सदा ।\nचिच्चिदाकारतो भिन्ना न भिन्ना चित्त्वहानितः",
    "४५": "चितश्चिन्न चिदाकारद्भिद्यते जडरूपतः ।\nभिद्यते चेज्जडो भेदश्चिदेका सर्वदा खलु",
    "४६": "तर्कतश्च प्रमाणाच्च चिदेकत्वव्यवस्थितेः ।\nचिदेकत्वपरिज्ञाने न शोचति न मुह्यति",
    "४७": "अद्वैतं परमानन्दं शिवं याति तु कैवलम्",
    "४८": "अधिष्ठानं समस्तस्य जगतः सत्यचिद्घनम् ।\nअहमस्मीति निश्चित्य वीतशोको भवेन्मुनिः",
    "४९": "स्वशरीरे स्वयं ज्योतिःस्वरूपं सर्वसाक्षिणम् ।\nक्षीणदोषाः प्रपश्यन्ति नेतरे माययावृताः",
    "५०": "एवं रूपपरिज्ञानं यस्यास्ति परयोगिनः ।\nकुत्रचिद्गमनं नास्ति तस्य पूर्णस्वरूपिणः",
    "५१": "आकाशमेकं सम्पूर्णं कुत्रचिन्नैव गच्छति ।\nतद्वत्स्वात्मपरिज्ञानी कुत्रचिन्नैव गच्छति",
    "५२": "स यो ह वै तत्परमं ब्रह्म यो वेद वै मुनिः ।\nब्रह्मैव भवति स्वस्थः सच्चिदानन्द मातृकः"
}