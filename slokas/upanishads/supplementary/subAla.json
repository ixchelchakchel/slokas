{
    "२": "बीजाज्ञानमहामोहापह्नवाद्यद्विशिष्यते ।\nनिर्बीजं त्रैपदं तत्त्वं तदस्मीति विचिन्तये ॥\n\nॐ पूर्णमदः पूर्णमिदं पूर्णात्पूर्णमुदच्यते ।\nपूर्णस्य पूर्णमादाय पूर्णमेवावशिष्यते ॥\n\nॐ शान्तिः शान्तिः शान्तिः ॥\n\nॐ तदाहुः किं तदासीत्तस्मै स होवाच\nन सन्नसन्न सदसदिति तस्मात्तमः सञ्जायते\nतमसो भूतादिर्भूतादेराकाशमाकाशा-\nद्वायुर्वाय्रग्निरग्नेरापोऽद्भ्यः पृथिवी तदण्डं\nसमभवत्तत्संवत्सरमात्रमुषित्वा द्विधाकरो-\nदधस्ताद्भूमिमुपरिष्टादाकाशं मध्ये पुरुषो\nदिव्यः सहस्रशीर्षा पुरुषः सहस्राक्षः सहस्रपात् ।\nसहस्रबाहुरिति सोऽग्रे भूतानां मृत्युमसृजन्त्र्यक्षरं\nत्रिशिरस्कं त्रिपादं खण्डपरशुं तस्य ब्रह्माभिधेति\nस ब्रह्माणमेव विवेश स मानसान्सप्त पुत्रानसृजत्तेह\nविराजः सत्यमानसानसृजन्तेह प्रजापतयो ब्राह्मणोऽस्य\nमुखमासीद्बाहू राजन्यः कृतः ।\nऊरू तदस्य यद्वैश्यः पद्भ्यां शूद्रो अजायत ॥\n\nचन्द्रमा मनसो जातश्चक्षोः सूर्यो अजायत ।\nश्रोत्राद्वायुश्च प्राणश्च हृदयात्सर्वमिदं जायते ॥\n\nइति प्रथमः खण्डः ॥\n\nअपानान्निषादा यक्षराक्षसगन्धर्वाश्चास्थिभ्यः\nपर्वता लोमभ्य ओषधिवनस्पतयो ललाटात्क्रोधजो रुद्रो\nजायते तस्यैतस्य महतो भूतस्य निःश्वसितमेवैतद्यदृग्वदो\nयजुर्वेदः सामवेदोऽथर्ववेदः शिक्षा कल्पो व्याकरणं\nनिरुक्तं छन्दो ज्योतिषामयनं न्यायो मीमांसा धर्मशास्त्राणि\nव्याख्यानान्युपव्याख्यानानि च सर्वाणि च भूतानि\nहिरण्यज्योतिर्यस्मिन्नयमात्माधिक्षियन्ति भुवनानि विश्वा ॥\n\nआत्मानं द्विधाकरोदर्धेन स्त्री अर्धेन पुरुषो देवो भूत्वा\nदेवानसृजदृषिर्भूत्वा ऋषीन्यक्षराक्षसगन्धर्वान्-\nग्राम्यानारण्यांश्च पशूनसृजदितरा गौरितरोऽनड्वानितरो\nवडवेतरोऽश्व इतरा गर्दभीतरो गर्दभ इतरा विश्वम्भरीतरो\nविश्वम्भरः सोऽन्ते वैश्वानरो भूत्वा सन्दग्ध्वा सर्वाणि\nभूतानि पृथिव्यप्सु प्रलीयत आपस्तेजसि प्रलीयन्ते तेजो वायौ\nविलीयते वायुराकाशे विलीयत आकाशमिन्द्रियेष्विन्द्रियाणि\nतन्मात्रेषु तन्मात्राणि भूतादौ विलीयन्ते भूतादिर्महति\nविलीयते महानव्यक्ते विलीयतेऽव्यक्तमक्षरे विलीयते अक्षरं\nतमसि विलीयते तमः परे देव एकीभवति परस्तान्न सन्नासन्नासद-\nसदित्येतन्निर्वाणानुशासनमिति वेदानुशासनमिति वेदानुशासनम् ॥\n\nइति द्वितीयः खण्डः",
    "३": "असद्वा इदमग्र आसीदजातमभूतमप्रतिष्ठित-\nमशब्दमस्पर्शमरूपमरसमगन्धमव्ययम-\nमहान्तमबृहन्तमजमात्मानं मत्वा धीरो न शोचति ॥\n\nअप्रमाणममुखमश्रोत्रमवागमनोऽतेजस्कमचक्षु-\nष्कमनामगोत्रमशिरस्कमपाणिपादमस्निग्धमलोहित-\nमप्रमेयमह्रस्वमदीर्घमस्थूलमनण्वनल्पमपार-\nमनिर्देश्यमनपावृतमप्रतर्क्यमप्रकाश्यमसंवृत-\nमनन्तरमबाह्यं न तदश्नाति किंचन न तदश्नाति\nकश्चनैतद्वै सत्येन दानेन तपसाऽनाशकेन ब्रह्मचर्येण\nनिर्वेदनेनानाशकेन षडङ्गेनैव साधयेदेतत्रयं\nवीक्षेत दमं दानं दयामिति न तस्य प्राणा उत्क्रामन्त्यत्रैव\nसमवलीयन्ते ब्रह्मैव सन्ब्रह्माप्येति य एवं वेद ॥\n\nइति तृतीयः खण्डः",
    "४": "हृदयस्य मध्ये लोहितं मांसपिण्डं\nयस्मिंस्तद्दहरं पुण्डरीकं कुमुदमिवानेकधा\nविकसितं हृदयस्य दश छिद्राणि भवन्ति येषु\nप्राणाः प्रतिष्ठिताः स यदा प्राणेन सह\nसंयुज्यते तदा पश्यति नद्यो नगराणि बहूनि\nविविधानि च यदा व्यानेन सह संयुज्यते तदा पश्यति\nदेवांश्च ऋषींश्च यदापानेन सह संयुज्यते\nतदा पश्यति यक्षराक्षसगन्धर्वान्यदा उदानेन\nसह संयुज्यते तदा पश्यति देवलोकान्देवान्स्कन्दं\nजयन्तं चेति यदा समानेन सह संयुज्यते तदा\nपश्यति देवलोकान्धनानि च यदा वैरम्भेण सह\nसंयुज्यते तदा पश्यति दृष्टं च श्रुतं च भुक्तं\nचाभुक्तं च सच्चासच्च सर्वं पश्यति अथेमा\nदश दश नाड्यो भवन्ति तासामेकैकस्य द्वासप्ततिर्द्वासप्ततिः\nशाखा नाडीसहस्राणि भवन्ति यस्मिन्नयमात्मा स्वपिति\nशब्दानां च करोत्यथ यद्द्वितीये सङ्कोशे स्वपिति तदेमं\nच लोकं परं च लोकं पश्यति सर्वाञ्छब्दान्विजानाति\nस सम्प्रसाद इत्याचक्षते प्राणः शरीरं परिरक्षति हरितस्य\nनीलस्य पीतस्य लोहितस्य श्वेतस्य नाड्यो रुधिरस्य पूर्णा\nअथात्रैतद्दहरं पुण्डरीकं कुमुदमिवानेकधा विकसितं\nयथा केशः सहस्रधा भिन्नस्तथा हिता नाम नाड्यो भवन्ति\nहृद्याकाशे परे कोशे दिव्योऽयमात्मा स्वपिति यत्र सुप्तो न\nकञ्चन कामं कामयते न कञ्चन स्वप्नं पश्यति\nन तत्र देवा न देवलोका यज्ञा न यज्ञा वा न माता\nन पिता न बन्धुर्न बान्धवो न स्तेनो न ब्रह्महा\nतेजस्कायममृतं सलिल एवेदं सलिलं वनं भूयस्तेनैव\nमार्गेण जाग्राय धावति सम्राडिति होवाच ॥\n\nइति चतुर्थः खण्डः",
    "५": "स्थानानि स्थानिभ्यो यच्छति नाडी तेषां\nनिबन्धनं चक्षुरध्यात्मं द्रष्टव्यमधिभूतमादित्यस्तत्राधिदैवतं\nनाडी तेषां निबन्धनं यश्चक्षुषि यो द्रष्टव्ये य आदित्ये\nयो नाड्यां यः प्राणे यो विज्ञाने य आनन्दे यो\nहृद्याकाशे य एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nश्रोत्रमध्यात्मं श्रोतव्यमधिभूतं दिशस्तत्राधिदैवतं\nनाडी तेषां निबन्धनं यः श्रोत्रे यः श्रोतव्ये यो दिक्षु\nयो नाड्यां यः प्राणे यो विज्ञाने य आनन्दे यो\nहृद्याकाशे य एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nनासाध्यात्मं घ्रातव्यमधिभूतं पृथिवी तत्राधिदैवतं\nनाडी तेषां निबन्धनं यो नासायां यो घ्रातव्ये यः\nपृथिव्यां यो नाड्यां यः प्राणे यो विज्ञाने य आनन्दे यो\nहृद्याकाशे य एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nजिह्वाध्यात्मं रसयितव्यमधिभूतं वरुणस्तत्राधिदैवतं\nनाडी तेषां निबन्धनं यस्त्वचि यः स्पर्शयितव्ये\nयो वरुणे यो नाड्यां यः प्राणे यो विज्ञाने य आनन्दे यो\nहृद्याकाशे य एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरमममृतमभयमशोकमनन्तम् ॥\n\nत्वगध्यात्मं स्पर्शयितव्यमधिभूतं वायुस्तत्राधिदैवतं\nनाडी तेषां निबन्धनं यस्त्वचि यः स्पर्शयितव्ये यो वायौ\nयो नाड्यां यः प्राणे यो विज्ञाने य आनन्दे यो हृद्याकाशे\nय एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nमनोऽध्यात्मं मन्तव्यमधिभूतं चन्द्रस्तत्राधिदैवतं\nनाडी तेषां निबन्धनं यो मनसि यो मन्तव्ये यश्चन्द्रे\nयो नाड्यां यः प्राणे यो विज्ञाने य आनन्दे यो हृद्याकाशे\nय एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nबुद्धिरध्यात्मं बोद्धव्यमधिभूतं ब्रह्मा तत्राधिदैवतं\nनाडी तेषां निबन्धनं यो बुद्धौ यो बोद्धव्ये यो ब्रह्मणि\nयो नाड्यां यः प्राणे यो विज्ञाने य आनन्दे यो हृद्याकाशे\nय एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nअहङ्कारोऽध्यात्ममहंकर्तव्यमधिभूतं\nरुद्रस्तत्राधिदैवतं नाडी तेषां निबन्धनं\nयोऽहङ्कारे योऽहंकर्तव्ये यो रुद्रे यो नाड्यां\nयः प्राणे यो विज्ञाने य आनन्दे यो हृद्याकाशे\nय एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nचित्तमध्यात्मं चेतयितव्यमधिभूतं\nक्षेत्रज्ञस्तत्राधिदैवतं नाडी तेषां निबन्धनं\nयश्चित्ते यश्चेतयितव्ये यः क्षेत्रज्ञे यो नाड्यां\nयः प्राणे यो विज्ञाने य आनन्दे यो हृद्याकाशे\nय एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nवागध्यात्मं वक्तव्यमधिभूतमग्निस्तत्राधिदैवतं\nनाडी तेषां निबन्धनं यो वाचि यो वक्तव्ये योऽग्नौ\nयो नाड्यां यः प्राणे यो विज्ञाने य आनन्दे यो हृद्याकाशे\nय एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nहस्तावध्यात्ममादातव्यमधिभूतमिन्द्रस्तत्राधिदैवतं\nनाडी तेषां निबन्धनं यो हस्ते य आदातव्ये य इन्द्रे यो नाड्यां\nयः प्राणे यो विज्ञाने य आनन्दे यो हृद्याकाशे य\nएतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nपादावध्यात्मं गन्तव्यमधिभूतं विष्णुस्तत्राधिदैवतं\nनाडी तेषां निबन्धनं यः पादे यो गन्तव्ये यो विष्णौ\nयो नाड्यां यः प्राणे यो विज्ञाने य आनन्दे यो हृद्याकाशे\nय एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nपायुरध्यात्मं विसर्जयितव्यमधिभूतं\nमृत्युस्तत्राधिदैवतं नाडी तेषां निबन्धनं\nयः पायौ यो विसर्जयितव्ये यो मृत्यौ यो नाड्यां\nयः प्राणे यो विज्ञाने य आनन्दे यो हृद्याकाशे\nय एतस्मिन्सर्वस्मिन्नन्तरे संचरति सोऽयमात्मा\nतमात्मानमुपासीताजरममृतमभयमशोकमनन्तम् ॥\n\nउपस्थोऽध्यात्ममानन्दयितव्यमधिभूतं\nप्रजापतिस्तत्राधिदैवतं नाडी तेषां निबन्धनं\nय उपस्थे य आनन्दयितव्ये यः प्रजापतौ यो नाड्यां\nयः प्राणे यो विज्ञाने य आनन्दे यो हृद्याकाशे\nय एतस्मिन्सर्वस्मिन्नन्तरे संचरति सोऽयमात्मा\nतमात्मानमुपसीताजरममृतमभयमशोकमनन्तम् ॥\n\nएष सर्वज्ञ एष सर्वेश्वर एष सर्वाधिपतिरेषोऽन्तर्याम्येष\nयोनिः सर्वस्य सर्वसौख्येरुपास्यमानो न च सर्वसौख्यान्युपास्यति\nवेदशास्त्रैरुपास्यमानो न च वेदशास्त्राण्युपास्यति\nयस्यानमिदं सर्वे न च योऽन्नं भवत्यतः परं सर्वनयनः\nप्रशास्तान्नमयो भूतात्मा प्राणमय इन्द्रियात्मा मनोमयः\nसंकल्पात्मा विज्ञानमयः कालात्मानन्दमयो लयात्मैकत्वं\nनास्ति द्वैतं कुतो मर्त्यं नास्त्यमृतं कुतो नान्तःप्रज्ञो\nन बहिःप्रज्ञो नोभयतःप्रज्ञो न प्रज्ञाघनो न प्रज्ञो\nनाप्रज्ञोऽपि नो विदितं वेद्यं नास्तीत्येतन्निर्वाणानुशासनमिति\nवेदानुशासनमिति वेदानुशासनम् ॥\n\nइति पञ्चमः खण्डः",
    "६": "नैवेह किंचनाग्र आसीदमूलमनाधारमिमाः\nप्रजाः प्रजायन्ते दिव्यो देव एको नारायणश्चक्षुश्च\nद्रष्टव्यं च नारायणः श्रोत्रं च श्रोतव्यं च\nनारायणो घ्राणं च घ्रातव्यं च नारायणो जिह्वा च\nरसयितव्यं च नारायणस्त्वक् च स्पर्शयितव्यं च\nनारायणो मतश्च मन्तव्यं च नरायणो बुद्धिश्च\nबोद्धव्यं च नारायणोऽहङ्कारश्चाहंकार्तव्यं च\nनारायणश्चित्तं च चेतयितव्यं च नारायणो वाक् च\nवक्तव्यं च नारायणो हस्तौ चादातव्यं च नारायणः\nपादौ च गन्तव्यं च नारायणः पायुश्च विसर्जयितव्यं\nच नारायण उपस्थश्चानन्दयितव्यं च नारायणो धाता\nविधाता कर्ता विकर्ता दिव्यो देव एको नारायण आदित्या रुद्रा\nमरुतो वसवोऽश्विनावृचो यजूंषि सामानि मन्त्रोऽग्नि-\nराज्याहुतिर्नारायण उद्भवः सम्भवो दिव्यो देव एको नारायणो\nमाता पिता भ्राता निवासः शरणं सुहृद्गतिर्नारायणो विराजा\nसुदर्शनाजितासोम्यामोघाकुमारामृतासत्यामध्यमाना-\nसीराशिशुतासूरासूर्यास्वराविज्ञेयानि नाडीनामानि दिव्यानि\nगर्जति गायति वाति वर्षति वरुणोऽर्यमा चन्द्रमाः कला\nकलिर्धाता ब्रह्मा प्रजापतिर्मघवा दिवसाश्चार्धदिवसाश्च\nकलाः कल्पाश्चोर्ध्वं च दिशश्च सर्वं नारायणः ॥\n\nपुरुष एवेदं सर्वं यद्भूतं यच्च भव्यम् ।\nउतामृतत्वस्येशानो यदन्नेनतिरोहति ॥\n\nतद्विष्णोः परमं पदं सदा पश्यन्ति सूरयः । दिवीव चक्षुराततम् ॥\n\nतद्विप्रासो विपन्यवो जागृवांसः समिन्धते । विष्णोर्यत्परमं पदम् ॥\n\nतदेतन्निर्वाणानुशासनमिति वेदनुशासनमिति वेदानुशासनम् ॥\n\nइति षष्ठः खण्डः",
    "७": "अन्तःशरीरे निहितो गुहायामज एको नित्यो यस्य पृथिवी\nशरीरं यः पृथिवीमन्तरे संचरन् यं पृथिवी न वेद ॥\n\nयस्यापः शरीरं योऽपोन्तरे संचरन्यमापो न विदुः ॥\n\nयस्य तेजः शरीरं यस्तेजोन्तरे संचरन् यं तेजो न वेद ॥\n\nयस्य वायुअः शरीरं यो वायुमन्तरे संचरन् य वायुर्न वेद ॥\n\nयस्याकाशः शरीरं य आकाशमन्तरे संचरन् यमाकाशो न वेद ॥\n\nयस्य मनः शरीरं यो मनोन्तरे संचरन् यं मनो न वेद ॥\n\nयस्य बुद्धिः शरीरं यो बुद्धिमन्तरे संचरन् यं बुद्धिर्न वेद ॥\n\nयस्याहङ्कारः शरीरं योऽहङ्कारमन्तरे संचरन् यमहङ्कारो न वेद ॥\n\nयस्य चित्तं शरीरं यश्चित्तमन्तरे संचरन् यं चित्तं न वेद ॥\n\nयस्याव्यक्तं शरीरं योऽव्यक्तमन्तरे संचरन् यमव्यक्तं न वेद ॥\n\nयस्याक्षरं शरीरं योऽक्षरमन्तरे संचरन् यमक्षरं न वेद ॥\n\nयस्य मृत्युः शरीरं यो मृत्युमन्तरे संचरन् यं मृत्युर्न वेद ॥\n\nस एष सर्वभूतान्तरात्मापहतपाप्मा दिव्यो देव एको नारायणः ॥\n\nएतां विद्यामपान्तरतमाय ददावपान्तरतमो ब्रह्मणे ददौ ब्रह्मा\nघोराङ्गिरसे ददौ घोराङ्गिरा रैक्वाय ददौ रैक्वो रामाय ददौ\nरामः सर्वेभ्यो भूतेभ्यो ददावित्येवं निर्वाणानुशासनमिति\nवेदानुशासनमिति वेदानुशासनम् ॥\n\nइति सप्तमः खण्डः",
    "८": "अन्तःशरीरे निहितो गुहायां शुद्धः सोऽयमात्मा\nसर्वस्य मेदोमांसक्लेदावकीर्णे शरीरमध्येऽत्यन्तोपहते\nचित्रभित्तिप्रतीकाशे गन्धर्वनगरोपमे कदलीगर्भवन्निःसारे\nजलबुद्बुदवच्चञ्चले निःसृतमात्मानमचिन्त्यरूपं\nदिव्यं देवमसङ्गं शुद्धं तेजस्कायमरूपं\nसर्वेश्वरमचिन्त्यमशरीरं निहितं गुहायाममृतं\nविभ्राजमानमानन्दं तं पश्यन्ति विद्वांसस्तेन लये न पश्यन्ति ॥\n\nइति अष्टमः खण्डः",
    "९": "अथ हैनं रैक्वः पप्रच्छ भगवन्कस्मिन्सर्वेऽस्तं\nगच्छन्तीति ॥ तस्मै स होवाच चक्षुरेवाप्येति\nयच्चक्षुरेवास्तमेति द्रष्टव्यमेवप्येति यो\nद्रष्टव्यमेवास्तमेत्यादित्यमेवाप्येति य आदित्यमेवास्तमेति\nविराजमेवाप्येति यो विराजमेवास्तमेति प्राणमेवाप्येति यः\nप्राणमेवास्तमेति विज्ञानमेवाप्येति यो विज्ञानमेवास्तमे-\nत्यानन्दमेवाप्येति य आनन्दमेवास्तमेति तुरीयमेवाप्येति\nयस्तुरीयमेवास्तमेति तदमृतमभयमशोकमनन्त-\nनिर्बीजमेवाप्येतीति होवाच ॥\n\nश्रोत्रमेवाप्येति यः श्रोत्रमेवास्तमेति श्रोतव्यएवाप्येति\nयः श्रोतव्यमेवास्तमेति दिशमेवाप्येति यो दिशमेवास्तमेति\nसुदर्शनामेवाप्येति यः सुदर्शनामेवास्तमेत्यपानमेवाप्येति\nयोऽपानमेवास्तमेति विज्ञानमेवाप्येति यो विज्ञानमेवास्तमेति\nतदमृतमभयमशोकमनन्तनिर्बीजमेवाप्येतीति होवाच ॥\n\nनासमेवाप्येति यो नासामेवास्तमेति घ्रातव्यमेवाप्येति\nयो घ्रातव्यमेवास्तमेति पृथिविमीवाप्येति यः पृथिवीएवास्तमेति\nजितामेवाप्येति यो जितामेवास्तमेति व्यानमेवाप्येति यो\nव्यानमेवास्तमेति विज्ञानमेवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nजिह्वामेवाप्येति यो जिह्वामेवास्तमेति रसयितव्यमेवाप्येति\nयो रसयितव्यमेवास्तमेति वरुणमेवाप्येति यो वरुणमेवास्तमेति\nसौम्यामेवाप्येति यः सौम्यामेवास्तमेत्युदानमेवाप्येति\nय उअदानमेवास्तमेति विज्ञानमेवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nत्वचमेवाप्येति यस्त्वचमेवास्तमेति स्पर्शयितव्यमेवाप्येति\nयः स्पर्शैतव्यमेवास्तमेति वायुमेवाप्येति यो वायुमेवास्तमेति\nमोधामेवाप्येति यो मोधामेवास्तमेति समानमेवाप्येति\nयः समानमेवास्तमेति विज्ञानएवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nवाचमेवाप्येति यो वाचमेवास्तमेति वक्तव्यमेवाप्येति\nयो वक्तव्यमेवास्तमेत्यग्निमेवाप्येति योऽग्निमेवास्तमेति\nकुमारामेवाप्येति यः कुमारामेवास्तमेति वैरम्भ-\nमेवाप्येति यो वैरम्भमेवास्तमेति विज्ञानमेवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nहस्तमेवाप्येति यो हस्तमेवास्तमेत्यादातव्यमेवाप्येति\nय आदातव्यमेवास्तमेतीन्द्रमेवाप्येति य इन्द्रमेवास्त-\nमेत्यमृतामेवाप्येति योऽमृतामेवास्तमेति मुख्यमेवाप्येति\nयो मुख्यमेवास्तमेति विज्ञानमेवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nपादमेवाप्येति यः पादमेवास्तमेति गन्तव्यमेवाप्येति\nयो गन्तव्यमेवास्तमेति विष्णुमेवाप्येति यो विष्णुमेवास्तमेति\nसत्यामेवाप्येति यः सत्यामेवास्तमेत्त्यन्तर्याममेवाप्येति\nयोऽन्तर्याममेवास्तमेति विज्ञानमेवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nपायुमेवाप्येति यः पायुमेवास्तमेति विसर्जयितव्यमेवाप्येति\nयो विसर्जयितव्यमेवास्तमेति मृत्युमेवाप्येति यो मृत्युमेवास्तमेति\nमध्यमामेवाप्येति यो मध्यमामेवास्तमेति\nप्रभञ्जनमेवाप्येति यः प्रभञ्जनमेवास्तमेति विज्ञानमेवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nउपस्थमेवाप्येति य उपस्थमेवास्तमेत्यानन्दयितव्यमेवाप्येति\nय आनन्दयितव्यमेवास्तमेति प्रजापतिमेवाप्येति यः प्रजापति-\nमेवास्तमेति नासीरामेवाप्येति यो नासीरामेवास्तमेति\nकुमारमेवाप्येति यः कुमारमेवास्तमेति विज्ञानमेवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nमन एवाप्येति यो मन एवास्तमेति मन्तव्यमेवाप्येति\nयो मन्तव्यमेवास्तमेति चन्द्रमेवाप्येति यश्चन्द्रमेवास्तमेति\nशिशुमेवाप्येति यः शिशुमेवास्तमेति श्येनमेवाप्येति यः\nश्येनमेवास्तमेति विज्ञानमेवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nबुद्धिमेवाप्येति यो बुद्धिमेवास्तमेति बोद्धव्यमेवाप्येति\nयो बोद्धव्यमेवास्तमेति ब्रह्माणमेवाप्येति यो\nब्रह्माणमेवास्तमेति सूर्यामेवास्तमेति यः सूर्यामेवास्तमेति\nकृष्णमेवाप्येति यः कृष्णमेवास्तमेति विज्ञानमेवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nअहङ्कारमेवाप्येति योऽहङ्कारमेवास्तमे-\nत्यहङ्कर्तव्यमेवाप्येति योऽहङ्कर्तव्यमेवास्तमेति\nरुद्रमेवाप्येति यो रुद्रमेवास्तमेत्यसुरामेवाप्येति\nयोऽसुरामेवास्तमेति श्वेतमेवाप्येति यः श्वेतमेवास्तमेति\nविज्ञानमेवाप्येति तदमृतमभयमशोकमनन्त-\nनिर्बीजमेवाप्येतीति होवाच ॥\n\nचित्तमेवाप्येति यश्चित्तमेवास्तमेति चेतयितव्यमेवाप्येति\nयश्चेतयितव्यमेवास्तमेति क्षेत्रज्ञमेवाप्येति यः\nक्षेत्रज्ञमेवास्तमेति भास्वतीमेवाप्येति यो भास्वती-\nमेवास्तमेति नागमेवाप्येति यो नागमेवास्तमेति विज्ञान-\nमेवाप्येति यो विज्ञामेवास्तमेत्यानन्दमेवाप्येति य\nआनन्दमेवास्तमेति तुरीयमेवाप्येति यस्तुरीयमेवास्तमेति\nतदमृतमभयमशोकमनन्तं निर्बीजमेवाप्येति\nतदमृतमभयमशोकमनन्तनिर्बीजमेवाप्येतीति होवाच ॥\n\nय एवं निर्बीजं वेद निर्बीज एव स भवति न जायते\nन म्रियते न मुह्यते न भिद्यते न दह्यते न छिद्यते\nन कम्पते न कुप्सते सर्वदहनोऽयमात्मेत्याचक्षते\nनैवमात्मा प्रवचनशतेनापि लभ्यते न बहुश्रुतेन\nन बुद्धिज्ञानाश्रितेन न मेधया न वेदैर्न यज्ञैर्न\nतपोभिरुग्रैर्न सांख्यैर्न योगैर्नाश्रमैर्नान्यैरात्मा-\nनमुपुलभन्ते प्रवचनेन प्रशंसया व्युत्थानेन तमेतं\nब्राह्मणा शुश्रुवांसोऽनूचाना उपलभन्ते शान्तो\nदान्त उपरतस्तितिक्षुः समाहितो भूत्वात्मन्येवात्मानं\nपश्यति सर्वस्यात्मा भवति य एवं वेद ॥\n\nइति नवमः खण्डः",
    "१०": "अथ हैनं रैक्वः पप्रच्छ भगवन्कस्मिन्सर्वे\nसम्प्रतिष्ठिता भवन्तीति रसातललोकेष्विति होवाच\nकस्मिन्रसातललोका ओताश्च प्रोताश्चेति भूर्लोकेष्विति\nहोवाच कस्मिन्भूर्लोका ओताश्च प्रोताश्चेति\nभुवर्लोकेष्विति होवाच कस्मिन्भुवर्लोका ओताश्च\nप्रोताश्चेति सुवर्लोकेष्विति होवाच कस्मिन्सुवर्लोका\nओताश्च प्रोताश्चेति महर्लोकेष्विति होवाच कस्मिन्महर्लोका\nओताश्च प्रोताश्चेति जनोलोकेष्विति होवाच कस्मिन् जनोलोका\nओताश्च प्रोताश्चेति तपोलोकेष्विति होवाच कस्मिंस्तपोलोका\nओताश्च प्रोताश्चेति सत्यलोकेष्विति होवाच कस्मिन्सत्यलोका\nओताश्च प्रोताश्चेति प्रजापतिलोकेष्विति होवाच\nकस्मिन्प्रजापतिलोका ओताश्च प्रोताश्चेति ब्रह्मलोकेष्विति\nहोवाच कस्मिन्ब्रह्मलोका ओताश्च प्रोताश्चेति सर्वलोका\nआत्मनि ब्रह्मणि मणय इवौताश्च प्रोताश्चेति\nस होवाचैवमेतान् लोकानात्मनि प्रतिष्ठितान्वेदात्मैव\nस भवतीत्येतन्निर्वाणानुशासनमिति वेदानुशासनमिति\nवेदानुशासनम् ॥\n\nइति दशमः खण्डः",
    "११": "अथ हैनं रैक्वः पप्रच्छ भगवन्वोऽयं\nविज्ञानघन उत्क्रामन्स केन कतरद्वाव\nस्थानमुत्सृज्यापक्रामतीति तस्मै स होवाच\nहृदयस्थ मध्ये लोहितं मांसपिण्डं\nयस्मिऽन्स्तद्दहरं पुण्डरीकं कुमुदमिवानेकधा\nविकसितं तस्य मध्ये समुद्रः समुद्रस्य मध्ये\nकोशस्तस्मिन्न्नाड्यश्चतस्रो भवन्ति रमारमेच्छाऽपुनर्भवेति\nतत्र रमा पुण्येन पुण्यं लोकं नयत्यरमा पापेन\nपापमिच्छया यत्स्मरति तदभिसम्पद्यते अपुनर्भवया\nकोशं भिनत्ति कोशं भित्त्वा शीर्षकपालं भिनत्ति\nशीर्षकपालं भित्त्वा पृथिवीं भिनत्ति पृथिवीं भित्त्वापो\nभिनत्त्यापो भित्त्वा तेजो भिनत्ति तेजो भित्त्वा वायुं भिनत्ति वायुं\nभित्त्वाकाशं भिनत्त्याकाशं भित्त्वा मनो भिनत्ति\nमनो भित्त्वा भूतादिं भिनत्ति भूतादिं भित्त्वा महान्तं\nभिनत्ति महान्तं भित्त्वाव्यक्तं भिनत्त्यव्यक्तं भित्त्वाक्षरं\nभिनत्त्यक्षरं भित्त्वा मृत्युं भिनत्ति मृत्युर्वै परे देव\nएकीभवतीति परस्तान्न सन्नासन्न सदसदित्येतन्निर्वाणा-\nनुशासनमिति वेदानुशासनमिति वेदानुशासनम् ॥\n\nइत्येकादशः खण्डः",
    "१२": "ॐ नारायणाद्वा अन्नमागतं पक्वं ब्रह्मलोके\nमहासंवर्तके पुनः पक्वमादित्ये पुनः पक्वं\nक्रब्यादि पुनः पक्वं जालकिलक्लिन्नं पर्युषितं\nपूतमन्नमयाचितमसंक्लृप्तमश्नीयान्न कंचन याचेत ॥\n\nइति द्वादशः खण्डः",
    "१३": "बाल्येन तिष्ठासेद्बालस्वभावोऽसङ्गो निरवद्यो\nमौनेन पाण्डित्येन निरवधिकारतयोपलभ्येत\nकैवल्यमुक्तं निगमनं प्रजापतिरुवाच महत्पदं\nज्ञात्वा वृक्षमूले वसेत कुचेलोऽसहाय एकाकी\nसमाधिस्थ आत्मकाम आप्तकामो निष्कामो\nजीर्णकामो हस्तिनि सिंहे दंशे मशके नकुले\nसर्पराक्षसगन्धर्वे मृत्यो रूपाणि विदित्वा न बिभेति\nकुतश्चनेति वृक्षमिव तिष्ठासेच्छिद्यमानोऽपि\nन कुप्येत न कम्पेतोत्पलमिव तिष्ठासेच्छिद्यमानोऽपि\nन कुप्येत न कम्पेताकाशमिव तिष्ठासेच्छिद्यमानोऽपि\nन कुप्येत न कम्पेत सत्येन तिष्ठासेत्सत्योऽयमात्मा\nसर्वेषामेव गन्धानां पृथिवी हृदयं सर्वेषामेव\nरसानामापो हृदयं सर्वेशामेव रूपाणां तेजो\nहृदयं सर्वेषामेव स्पर्शानां वायुर्हृदयं\nसर्वेषामेव शब्दानामाकाशं हृदयं सर्वेषामेव\nगतीनामव्यक्तं हृदयं सर्वेषामेव सत्त्वानां\nमृत्युर्हृदयं मृत्युर्वै परे देव एकीभवतीति परस्तान्न\nसन्नासन्न सदसदित्येतन्निर्वाणानुशासनमिति\nवेदानुशासनमिति वेदानुशासनम् ॥\n\nइति त्रयोदशः खण्डः",
    "१४": "ॐ पृथिवी वान्नमापोऽन्नादा आपो वान्नं\nज्योतिरन्नादं ज्योतिर्वान्नं वायुरन्नादो\nवायुर्वान्नमाकाशोऽन्नाद आकाशो\nवान्नमिन्द्रियाण्यन्नादानीन्द्रियाणि वान्नं\nमनोऽन्नादं मनो वान्नं बुद्धिरन्नादा\nबुद्धिर्वानमव्यक्तमन्नदमव्यक्तं\nवान्नमक्षरमन्नादमक्षरं वान्नं\nमृत्युरन्नादो मृत्युर्वै परे देव एकीभवतीति\nपरस्तान्न सन्नासन्न सदसदित्येतन्निर्वाणा-\nनुशासनमिति वेदानुशासनमिति वेदानुशासनम् ॥\n\nइति चतुर्दशः खण्डः",
    "१५": "अथ हैनं रैक्वः पप्रच्छ भगवन्योऽयं\nविज्ञानघन उत्क्रामन्स केन कतरद्वाव\nस्थानं दहतीति तस्मै स होवाच योऽयं\nविज्ञानघन उत्क्रामन्प्राणं दहत्यपानं\nव्यानमुदानं समानं वैरम्भं मुख्य-\nमन्तर्यामं प्रभञ्जनं कुमारं श्येनं\nश्वेतं कृष्णं नागं दहति पृथिव्यापस्तेजो-\nय्वाकाशं दहति जागरितं स्वप्नं सुषुप्तं\nतुरीयं च महतां च लोकं परं च लोकं\nदहति लोकालोकं दहति धर्माधर्मं दहत्यभास्कर-\nममर्यादं निरालोकमतः परं दहति महान्तं\nदहत्यव्यक्तं दहत्यक्षरं दहति मृत्युं दहति\nमृत्युर्वै परे देव एकीभवतीति परस्तान्न सन्नासन्न\nसदसदित्येतन्निर्वाणानुशासनमिति वेदानुशासनमिति\nवेदानुशासनम् ॥\n\nइति पञ्चदशः खण्डः",
    "१६": "सौबालबीजब्रह्मोपनिषन्नाप्रशान्ताय\nदातव्या नापुत्राय नाशिष्याय नासंवत्सर-\nरात्रोषिताय नापरिज्ञातकुलशीलाय दातव्या नैव\nच प्रवक्तव्या । यस्य देवे परा भक्तिर्यथा देवे\nतथा गुरौ । तस्यैते कथिता ह्यर्थाः प्रकाशन्ते\nमहात्मन इत्येतन्निर्वाणानुशासनमिति\nवेदानुशासनमिति वेदानुशासनम् ॥\n\nइति षोडशः खण्डः"
}