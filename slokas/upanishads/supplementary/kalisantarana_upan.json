{
    "१": "ॐ सह नाववतु । सह नौ भुनक्तु ।\nसह वीर्यङ्करवावहै ।\nतेजस्विनावधीतमस्तु मा विद्विषावहै ।\nॐ शान्तिः शान्तिः शान्तिः ।\n\n(भगवन्नामस्मरणमात्रेण कलिसन्तरणम्)\n\nहरिः ॐ । द्वापरान्ते नारदो ब्रह्माणं जगाम कथं भगवन् गां\nपर्यटन् कलिं सन्तरेयमिति ।\nस होवाच ब्रह्मा साधु पृष्टोऽस्मि सर्वश्रुतिरहस्यं गोप्यं\nतच्छृणु येन कलिसंसारं तरिष्यसि ।\nभगवत आदिपुरुषस्य नारायणस्य नामोच्चारणमात्रेण\nनिर्धूतकलिर्भवतीति",
    "२": "(परब्रह्मावरणविनाशकषोडशनामानि)\n\nनारदः पुनः पप्रच्छ तन्नाम किमिति । स होवाच हिरण्यगर्भः ।\n\nहरे राम हरे राम राम राम हरे हरे ।\n\nहरे कृष्ण हरे कृष्ण कृष्ण कृष्ण हरे हरे ॥\n\nइति षोडशकं नाम्नां कलिकल्मषनाशनम् ।\n\nनातः परतरोपायः सर्ववेदेषु दृश्यते ॥\n\nषोडशकलावृतस्य जीवस्यावरणविनाशनम् ।\nततः प्रकाशते परं ब्रह्म मेघापाये रविरश्मिमण्डलीवेति",
    "३": "(नामजपमहिमा)\n\nपुनर्नारदः पप्रच्छ भगवन् कोऽस्य विधिरिति ।\nतं होवाच नास्य विधिरिति ।\nसर्वदा शुचिरशुचिर्वा पठन् ब्राह्मणः सलोकतां समीपतां\nसरूपतां सायुज्यमेति ।\nयदास्य षोडशकस्य सार्धत्रिकोटीर्जपति तदा ब्रह्महत्यां तरति ।\nतरति वीरहत्याम् ।\nस्वर्णस्तेयात् पूतो भवति ।\nवृषलीगमनात् पूतो भवति ।\nपितृदेवमनुष्याणामपकारात् पूतो भवति ।\nसर्वधर्मपरित्यागपापात् सद्यः शुचितामाप्नुयात् ।\nसद्यो मुच्यते सद्यो मुच्यते इत्युपनिषत्"
}