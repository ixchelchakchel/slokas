{
    "१": "गच्छतस्तिष्ठतो वापि जाग्रतः स्वपतोऽपि वा ।\nन विचारपरं चेतो यस्यासौ मृत उच्यते",
    "२": "सम्यग्ज्ञानसमालोकः पुमाऽज्ञेयसमः स्वयम् ।\nन बिभेति न चादत्ते वैवश्यं न च दीनताम्",
    "३": "अपवित्रमपथ्यं च विषसंसर्गदूषितम् ।\nभुक्तं जरयति ज्ञानी क्लिन्नं नष्ठं च मृष्टवत्",
    "४": "सञ्ण्गत्यागं विदुर्मोक्षं सङ्गत्यागादजन्मता ।\nसङ्गं त्यज त्वं भावानां जीवन्मुक्तो भवानघ",
    "५": "इत्युपनिषत् ॥ इति पञ्चमोऽध्यायः",
    "६": "जीवन्मुक्तशरीराणामपुनर्जन्मकारिणी ।\nमुक्ता हर्षविषादाभ्यां शुद्धा भवति वासना",
    "७": "दुःखैर्न ग्लानिमायासि हृदि हृष्यसि नो सुखैः ।\nआशावैवश्यमुत्सृज्य निदाघाऽसङ्गतां व्रज",
    "८": "दिक्कालाद्यनवच्छिन्नमदृष्टोभयकोटिकम् ।\nचिन्मात्रमक्षयं शान्तमेकं ब्रह्मास्मि नेतरत्",
    "९": "इति मत्वाहमित्यन्तर्मुक्तामुक्तवपुः पुमान् ।\nएकरूपः प्रशान्तात्मा मौनी स्वात्मसुखो भव",
    "१०": "नास्ति चित्तं न चाविद्या न मनो न च जीवकः ।\nब्रह्मैवैकमनाद्यन्तमब्धिवत्प्रविजृम्भते",
    "११": "देहे यावदहंभावो दृश्येऽस्मिन्यावदात्मता ।\nयावन्ममेदमित्यास्था तावच्चित्तादिविभ्रमः",
    "१२": "अन्तर्मुखतया सर्वं चिद्वह्नौ त्रिजगत्तृणम् ।\nजुह्वन्तोऽन्तर्निवर्तन्ते मुने चित्तादिविभ्रमाः",
    "१३": "चिदात्मास्मि निरंशोऽस्मि परापरविवर्जितः ।\nरूपं स्मरन्निजं स्फारं मा स्मृत्या संमितो भव",
    "१५": "परिज्ञाय परित्यागो वासानानं य उत्तमः ।\nसत्तासामान्यरूपत्वात्तत्कैवल्यपदं विदुः",
    "१६": "यन्नास्ति वासना लीना तत्सुषुप्तं न सिद्धये ।\nनिर्बीजा वासना यत्र तत्तुर्यं सिद्धिदं स्मृतम्",
    "१७": "वासनायास्तथा वह्नेरृणव्याधिद्विषामपि ।\nस्नेहवैरविषाण च शेषः स्वल्पोऽपि बाधते",
    "१८": "निर्दग्धवासनाबीजः सत्तासामान्यरूपवान् ।\nसदेहो वा विदेहो वा न भूयो दुःखभाग्भवेत्",
    "१९": "एतावदेवाविद्यात्वं नेदं ब्रह्मेति निश्चयः ।\nएष एव क्षयस्तस्या ब्रह्मेदमिति निश्चयः",
    "२०": "ब्रह्म चिद्ब्रह्म भुवनं ब्रह्म भूतपरम्परा ।\nब्रह्माहं ब्रह्म चिच्छत्रुर्ब्रह्म चिन्मित्रबान्धवाः",
    "२१": "ब्रह्मैव सर्वमित्येव भाविते ब्रह्म वै पुमान् ।\nसर्वत्रावस्थितं शान्तं चिद्ब्रह्मेत्यनुभूयते",
    "२२": "असंस्कृताध्वगालोके मनस्यन्यत्र संस्थिते ।\nया प्रतीतिरनागसका तच्चिद्ब्रह्मास्मि सर्वगम्",
    "२३": "प्रशान्तसर्वसंकल्पं विगताखिलकौतुकम् ।\nविगताशेषसंरंभं चिदात्मानं समाश्रय",
    "२४": "एवं पूर्णधियो धीराः समा नीरागचेतसः ।\nन नन्दन्ति न निन्दन्ति जीवितं मरणं तथा",
    "२५": "प्राणोऽयमनिशं ब्रह्मस्पन्दशक्तिः सदागतिः ।\nसबाह्याभ्यन्तरे देहेप्राणोऽसावूर्ध्वगः स्थितः",
    "२६": "अपानोऽप्यनिशं ब्रह्मस्पन्दशक्तिः सदागतिः ।\nसबाह्याभ्यन्तरे देहे अपानोऽयमवाक्स्थितः",
    "२७": "जाग्रतः स्वपतश्चैव प्राणायामोऽयमुत्तमः ।\nप्रवर्तते ह्यभिज्ञस्य तं तावच्छ्रेयसे श‍ृणु",
    "२८": "द्वादशाङ्गुलपर्यन्तं बाह्यमाक्रमतां ततः ।\nप्राणाङ्गनामा संस्पर्शो यः स पूरक उच्यते",
    "२९": "अपानश्चन्द्रमा देहमाप्याययति सुव्रत ।\nप्राणः सूर्योऽग्निरथ वा पचत्यनत्रिदं वपुः",
    "३०": "प्राणक्षयसमीपस्थमपानोदयकोटिगम् ।\nअपानप्राणयोरैक्यं चिदात्मानं समाश्रय",
    "३१": "अपानोऽस्तंगतो यत्र प्राणो नाभ्युदितः क्षणम् ।\nकलाकलङ्करहितं तच्चित्तत्त्वं समाश्रय",
    "३२": "नापानोऽस्तंगतो यत्र प्राणश्चास्तमुपागतः ।\nनासाग्रगमनावर्तं तच्चित्तत्त्वमुपाश्रय",
    "३३": "आभासमात्रमेवेदं न सनासज्जगत्त्रयम् ।\nइत्यन्यकलनात्यागं सम्यग्ज्ञानं विदुर्बुधाः",
    "३४": "आभासमात्रकं ब्रह्मंश्चित्तदर्शकलङ्कितम् ।\nततस्तदपि संत्यज्य निराभासो भवोत्तम",
    "३५": "भयप्रदमकल्याणं धैर्यसर्वस्वहारिणम् ।\nमनःपिशाचमुत्सार्य योऽसि सोऽसि स्थिरो भव",
    "३६": "चिद्व्योमेव किलास्तीह परापरविवर्जितम् ।\nसर्वत्रासंभवच्चैत्यं यत्कल्पान्तेऽवशिष्यते",
    "३७": "वाञ्छाक्षणे तु या तुष्टिस्तत्र वाञ्छैव कारणम् ।\nतुष्टिस्त्वतुष्टिपर्यन्ता तस्माद्वाञ्छां परित्यज",
    "३८": "आशा यातु निराशात्वमभावं यातु भावना ।\nअमनस्त्वं मनो यातु तवासङ्गेन जीवतः",
    "३९": "वासनारहितैरन्तरिन्द्रियैराहरन्क्रिया ।\nन विकारमवाप्नोषि खवत्क्षोभशतैरपि",
    "४०": "चित्तोन्मेषनिमेषाभ्यां संसारप्रलयोदयौ ।\nवासनाप्राणसंरोधमनुन्मेषं मनः कुरु",
    "४१": "प्राणोन्मेषनिमेषाभ्यां संसृतेः प्रलयोदयौ ।\nतमभ्यासप्रयोगाभ्यामुन्मेषरहितं कुरु",
    "४२": "मौर्ख्योन्मेषनिमेषाभ्यां कर्मणां प्रलयोदयौ ।\nतद्विलीनं कुरु बलाद्गुरुशास्त्रार्थसंगमैः",
    "४३": "असंवित्स्पन्दमात्रेण याति चित्तमचित्तताम् ।\nप्राणानां वा निरोधेन तदेव परमं पदम्",
    "४४": "दृश्यदर्शनसंबन्धे यत्सुखं पारमार्थिकम् ।\nतदन्तैकान्तसंवित्त्या ब्रह्मदृष्ट्यावलोकय",
    "४५": "यत्र नाभ्युदितं चित्तं तद्वै सुखमकृत्रिमम् ।\nक्षयातिशयनिर्मुक्तं नोदेति न च शाम्यति",
    "४६": "यस्य चित्तं न चित्ताख्यं चित्तं चित्तत्त्वमेव हि ।\nतदेव तुर्यावस्थायं तुर्यातीतं भवत्यतः",
    "४७": "संन्यस्तसर्वसंकल्पः समः शान्तमना मुनिः ।\nसंन्यासयोगयुक्तात्मा ज्ञानवान्मोक्षवान्भव",
    "४८": "सर्वसंकल्पसंशान्तं प्रशान्तघनवासनम् ।\nन किंचिद्भावनाकारं यत्तद्ब्रह्म परं विदुः",
    "४९": "सम्यग्ज्ञानावरोधेन नित्यमेकसमाधिना ।\nसांख्य एवावबुद्धा ये ते सांख्या योगिनः परे",
    "५०": "प्राणाद्यनिलसंशान्तौ युक्त्या ये पदमागताः ।\nअनामयमनाद्यन्तं ते स्मृता योगयोगिनः",
    "५१": "उपादेयं तु सर्वेषां शातं पदमकृत्रिमम् ।\nएकार्थाभ्यसनं प्राणरोधश्चेतः परिक्षयः",
    "५२": "एकस्मिन्नेव संसिद्धे संसिद्ध्यन्ति परस्परम् ।\nअविनाभाविनी नित्यं जन्तूनां प्राणचेतसी",
    "५३": "आधाराधेयवच्चैते एकभावे विनश्यतः ।\nकुरुतः स्वविनाशेन कार्यं मोक्षाख्यमुत्तमम्",
    "५४": "सर्वमेतद्धिया त्यक्त्वा यदि तिष्ठसि निश्चलः ।\nतदाहंकारविलये त्वमेव परमं पदम्",
    "५५": "महाचिदेकैवेहास्ति महासत्तेति योच्यते ।\nनिष्कलंका समा शुद्धा निरहंकाररूपिणी",
    "५६": "सकृद्विभाता विमला नित्योदयवती समा ।\nसा ब्रह्म परमात्मेति नामभिः परिगीयते",
    "५७": "सैवाहमिति निश्चित्य निदाघ कृतकृत्यवान् ।\nन भूतं न भविष्यच्च चिन्तयामि कदाचन",
    "१४": "अध्यात्मशास्त्रमन्त्रेण तृष्णाविषविषूचिका ।\nक्षीयते भावितेनान्तः शरदा मिहिका यथा",
    "५८": "दृष्टिमालम्ब्य तिष्ठामि वर्तमानामिहात्मना ।\nइदमद्य मया लब्धमिदं प्राप्स्यामि सुन्दरम्",
    "५९": "न स्तौमि न च निन्दामि आत्मनोऽन्यन्नहि क्वचित् ।\nन तुष्यामि शुभप्राप्तौ न खिद्याम्यशुभागमे",
    "६०": "प्रशान्तचापलं वीतशोकमस्तसमीहितम् ।\nमनो मम मुने शान्तं तेन जीवाम्यनामयः",
    "६१": "अयं बन्धुः परश्चायं ममायमयमन्यकः ।\nइति ब्रह्मन्न जानामि संस्पर्शं न ददाम्यहम्",
    "६२": "वासनामात्रसंत्यागाज्जरामरणवर्जितम् ।\nसवासनं मनो ज्ञानं ज्ञेयं निर्वासनं मनः",
    "६३": "चित्ते त्यक्ते लयं याति द्वैतमेतच्च सर्वतः ।\nशिष्यते परमं शान्तमेकमगच्छमनामयम्",
    "६४": "अनन्तमजमव्यक्तमजरं शान्तमच्युतम् ।\nअद्वितीयमनाद्यन्तं यदाद्यमुपलम्भनम्",
    "६५": "एकमाद्यन्तरहितं चिन्मात्रममलं ततम् ।\nखादप्यतितरां सूक्ष्मं तद्ब्रह्मास्मि न संशयः",
    "६६": "दिक्कालाद्यनवच्छिन्नं स्वच्छं नित्योदितं ततम् ।\nसर्वार्थमयमेकार्थं चिन्मात्रममलं भव",
    "६७": "सर्वमेकमिदं शान्तमादिमध्यान्तवर्जितम् ।\nभावाभावमजं सर्वमिति मत्वा सुखी भव",
    "६८": "न बद्धोऽस्मि न मुक्तोऽस्मि ब्रह्मैवास्मि निरामयम् ।\nद्वैतभावविमुक्तोऽस्मि सच्चिदानन्दलक्षणः ।\nएवं भावय यत्नेन जीवन्मुक्तो भविष्यसि",
    "६९": "पदार्थवृन्दे देहादिधिया संत्यज्य दूरतः ।\nआशीतलान्तःकरणो नित्यमात्मपरो भव",
    "७०": "इदं रम्यमिदं नेति बीजं ते दुःखसंततेः ।\nतस्मिन्साम्याग्निना दग्धे दुःखस्यावसरः कुतः",
    "७१": "शास्त्रसज्जनसम्पर्कैः प्रज्ञामादौ विवर्धयेत्",
    "७२": "ऋतं सत्यं परं ब्रह्म सर्वसंसारभेषजम् ।\nअत्यर्थममलं नित्यमादिमध्यान्तवर्जितम्",
    "७३": "तथा स्थूलमनाकाशमसंस्पृश्यमचाक्षुषम् ।\nन रसं न च गन्धाख्यमप्रमेयमनूपमम्",
    "७४": "आत्मानं सच्चिदानन्दमनन्तं ब्रह्म सुव्रत ।\nअहमस्मीत्यभिध्यायेद्ध्येयातीतं विमुक्तये",
    "७५": "समाधिः संविदुत्पत्तिः परजीवैकतं प्रति ।\nनित्यः सर्वगतो ह्यात्मा कूटस्थो दोषवर्जितः",
    "७६": "एकः सन्भिद्यते भ्रान्त्या मायया न स्वरूपतः ।\nतस्मादद्वैत एवास्ति न प्रपञ्चो न संसृतिः",
    "७७": "यथाकाशो घटाकाशो महाकाश इतीरितः ।\nतथा भ्रान्तेर्द्विधा प्रोक्तो ह्यात्मा जीवेश्वरात्मना",
    "७८": "यदा मनसि चैतन्यं भाति सर्वत्रगं सदा ।\nयोगिनोऽऽव्यवधानेन तदा सम्पद्यते स्वयम्",
    "७९": "यदा सर्वाणि भूतानि स्वात्मन्येव हि पश्यति ।\nसर्वभूतेषु चात्मानं ब्रह्म सम्पद्यते सदा",
    "८०": "यदा सर्वाणि भूतानि समाधिस्थो न पश्यति ।\nएकीभूतः परेणासौ तदा भवति केवलः",
    "८१": "शास्त्रसज्जनसम्पर्कवैराग्याभ्यासरूपिणी ।\nप्रथमा भूमिकैषोक्ता मुमुक्षुत्वप्रदायिनी",
    "८२": "विचारणा द्वितीया स्यात्तृतीया साङ्गभावना ।\nविलापिनी चतुर्थी स्याद्वासना विलयात्मिका",
    "८३": "शुद्धसंविन्मनानन्दरूपा भवति पञ्चमी ।\nअर्धसुप्तप्रबुद्धाभो जीवन्मुक्तोऽत्र तिष्ठति",
    "८४": "असंवेदनरूपा च षष्ठी भवति भूमिका ।\nआनन्दैकघनाकारा सुषुप्तसदृशी स्थितिः",
    "८५": "तुर्यावस्थोपशान्ता सा मुक्तिरेव हि केवला ।\nसमता स्वच्छता सौम्या सप्तमी भूमिका भवेत्",
    "८६": "तुर्यातीता तु यावस्था परा निर्वाणरूपिणी ।\nसप्तमी सा परा प्रौढा विषयो नैव जीवताम्",
    "८७": "पूर्वावस्थात्रयं तत्र जाग्रदित्येव संस्थितम् ।\nचतुर्थी स्वप्न इत्युक्ता स्वप्नाभं यत्र वै जगत्",
    "८८": "आनन्दैकघनाकारा सुषुप्ताख्या तु पञ्चमी ।\nअसंवेदनरूपा तु षष्ठी तुर्यपदाभिधा",
    "८९": "तुर्यातीतपदावस्था सप्तमी भूमिकोत्तमा ।\nमनोवचोभिरग्राह्या स्वप्रकाशसदात्मिका",
    "९०": "अन्तः प्रत्याहृतिवशाच्चैत्यं चेन्न विभावितम् ।\nमुक्त एव न सन्देहो महासमतया तया",
    "९१": "न म्रिये न च जीवामि नाहं सन्नाप्यसन्मयः ।\nअहं न किंचिच्चिदिति मत्वा धीरो न शोचति",
    "९२": "अलेपकोऽहमजरो नीरागः शान्तवासनः ।\nनिरंशोऽस्मि चिदाकाशमिति मत्वा न शोचति",
    "९३": "अहंमत्या विरहितः शुद्धो बुद्धोऽजरोऽमरः ।\nशान्तः शमसमाभास इति मत्वा न शोचति",
    "९४": "तृणाग्रेष्वम्बरे भानौ नरनागामरेषु च ।\nयत्तिष्ठति तदेवाहमिति मत्वा न शोचति",
    "९५": "भावनां सर्वभावेभ्यः समुत्सृज्य समुत्थितः ।\nअवशिष्टं परं ब्रह्म केवलोऽस्मीति भावय",
    "९६": "वाचामतीतविषयो विषयाशादशोज्झितः ।\nपरानन्दरसाक्षुब्धो रमते स्वात्मनात्मनि",
    "९७": "सर्वकर्मपरित्यागी नित्यतृप्तो निराश्रयः ।\nन पुण्येन न पापेन नेतरेण च लिप्यते",
    "९८": "स्फटिकः प्रतिबिम्बेन यथा नायाति रञ्जनम् ।\nतज्ज्ञः कर्मफलेनान्तस्तथा नायाति रञ्जनम्",
    "९९": "विहरञ्जनतावृन्दे देवकीर्तन पूजनैः ।\nखेदाह्लादौ न जानाति प्रतिबिम्बगतैरिव",
    "१००": "निस्स्तोत्रो निर्विकारश्च पूज्यपूजाविवर्जितः ।\nसंयुक्तश्च वियुक्तश्च सर्वाचारनयक्रमैः",
    "१०१": "तनुं त्यजतु वा तीर्थे श्वपचस्य गृहेऽथ वा ।\nज्ञानसम्पत्तिसमये मुक्तोऽसौ विगताशयः",
    "१०२": "संकल्पत्वं हि बन्धस्य कारणं तत्परित्यज ।\nमोक्षो भवेदसंकल्पात्तदभ्यासं धिया कुरु",
    "१०३": "सावधानो भव त्वं च ग्राह्यग्राहकसंगमे ।\nअजस्रमेव संकल्पदशाः परिहरञ्शनैः",
    "१०४": "मा भव ग्राह्यभावात्मा ग्राहकात्मा च मा भव ।\nभावनामखिलां त्यक्त्वा यच्छिष्टं तन्मयो भव",
    "१०५": "किंचिच्चेद्रोचते तुभ्यं तद्बद्धोऽसि भवस्थितौ ।\nन किंचिद्रोचते चेत्ते तन्मुक्तोऽसि भवस्थितौ",
    "१०६": "अस्मात्पदार्थनिचयाद्यावत्स्थावरजङ्गमात् ।\nतृणादेर्देहपर्यन्तान्मा किंचित्तत्र रोचताम्",
    "१०७": "अहंभावानहंभावौ त्यक्त्वा सदसती तथा ।\nयदसक्तं समं स्वच्छं स्थितं तत्तुर्यमुच्यते",
    "१०८": "या स्वच्छा समता शान्ता जीवन्मुक्तव्यवस्थितिः ।\nसाक्ष्यवस्था व्यवहृतौ सा तुर्या कलनोच्यते",
    "१०९": "नैतज्जाग्रन्न च स्वप्नः संकल्पानामसंभवात् ।\nसुषुप्तभावो नाऽप्येतदभावाज्जडतास्थितेः",
    "११०": "शान्तसम्यक्प्रबुद्धानां यथास्थितमिदं जगत् ।\nविलीनं तुर्यमित्याहुरबुद्धानां स्थितं स्थिरम्",
    "१११": "अहंकारकलात्यागे समतायाः समुद्गमे ।\nविशरारौ कृते चित्ते तुर्यावस्थोपतिष्ठते",
    "११२": "सिद्धान्तोऽध्यात्मशास्त्राणां सर्वापह्नव एव हि ।\nनाविद्यास्तीह नो माया शान्तं ब्रह्मेदमक्लमम्",
    "११३": "शान्त एव चिदाकाशे स्वच्छे शमसमात्मनि ।\nसमग्रशक्तिखचिते ब्रह्मेति कलिताभिधे",
    "११४": "सर्वमेव परित्यज्य महामौनी भवानघ ।\nनिर्वाणवान्निर्मननः क्षीणचित्तः प्रशान्तधीः",
    "११५": "आत्मन्येवास्व शान्तात्मा मूकान्धबधिरोपमः ।\nनित्यमन्तर्मुखः स्वच्छः स्वात्मनान्तः प्रपूर्णधीः",
    "११६": "जाग्रत्येव सुषुप्तस्थः कुरु कर्माणि वै द्विज ।\nअन्तः सर्वपरित्यागी बहिः कुरु यथागतम्",
    "११७": "चित्तसत्ता परं दुःखं चित्तत्यागः परं सुखम् ।\nअतश्चित्तं चिदाकाशे नय क्षयमवेदनात्",
    "११८": "दृष्ट्वा रम्यमरम्यं वा स्थेयं पाषाणवत्सदा ।\nएतावतात्मयत्नेन जिता भवति संसृतिः",
    "११९": "वेदान्ते परमं गुह्यं पुराकल्पप्रचोदितम् ।\nनाप्रशान्ताय दातव्यं न चाशिष्याय वै पुनः",
    "१२०": "अन्नपूर्णोपनिषदं योऽधीते गुर्वनुग्रहात् ।\nस जीवन्मुक्ततां प्राप्य ब्रह्मैव भवति स्वयम्"
}