{
    "१": "परिव्रज्याधर्मपूगालंकारा यत्पदं ययुः ।\nतदहं कठविद्यार्थं रामचन्द्रपदं भजे ॥\n\nॐ सहनाववतु सह नौ भुनक्तु सह वीर्यं करवावहै ॥\n\nतेजस्विनावधीतमस्तु मा विद्विषावहै ॥\n\nॐ शान्तिः शान्तिः शान्तिः ॥\n\nहरिः ॐ ॥ देवा ह वै भगवन्तमब्रुवन्नधीहि भगवन्ब्रह्मविद्याम् ।\nस प्रजापतिरब्रवीत्सशिखान्केशान्निष्कृत्य विसृज्य यज्ञोपवीतं\nनिष्कृत्य पुत्रं दृष्ट्वा त्वं ब्रह्मा त्वं यज्ञस्त्वं वषट्कार-\nस्त्वमोङ्कारस्त्वं स्वाहा त्वं स्वधा त्वं धाता त्वं विधाता त्वं\nप्रतिष्ठाऽसीति वदेत् । अथ पुत्रो वदत्यहं ब्रह्माहं यज्ञोऽहं\nवषट्कारोऽहमोंकारोऽहं स्वाहाहं स्वधाहं धाताहं\nविधाताहं त्वष्टाहं प्रतिष्ठास्मीति ।\nतान्येतान्यनुव्रजन्नाश्रुमापातयेत् ।\nयदश्रुमापातयेत्प्रजां विच्छिन्द्यात् ।\nप्रदक्षिणमावृत्त्यैतच्चैतच्चानवेक्षमाणाः प्रत्यायन्ति ।\nस स्वर्ग्यो भवति ब्रह्मचारी वेदमधीत्य वेदोक्ताचरितब्रह्मचर्यो\nदारानाहृत्य पुत्रानुत्पाद्य ताननुपादिभिर्वितत्येष्ट्वा च\nशक्तितो यज्ञैः । तस्य संन्यासो गुरुभिरनुज्ञातस्य बान्धवैश्च ।\nसोऽरण्यं परेत्य द्वादशरात्रं पयसाग्निहोत्रं जुहुयात् ।\nद्वादशरात्रं पयोभक्षा स्यात् । द्वादशरात्रस्यान्ते\nअग्नये वैश्वानराय प्रजापतये च प्राजापत्यं चरुं\nवैष्णवं त्रिकपालमग्निं संस्थितानि पूर्वाणि दारुपात्राण्याग्नौ\nजुहुयात् । मृण्मयान्यप्सु जुहुयात् । तैजसानि गुरवे दद्यात् ।\nमा त्वं मामपहाय परागाः । नाहं त्वामपहाय परागामिति ।\nगार्हपत्यदक्षिणाग्न्याहवनीयेष्वरणिदेशाद्भस्ममुष्टिं\nपिबेदित्येके । सशिखान्केशान्निष्कृत्य विसृज्य यज्ञोपवीतं\nभूःस्वाहेत्यप्सु जुहुयात् । अत ऊर्ध्वमनशनमपां प्रवेश-\nमग्निप्रवेशं वीराध्वानं महाप्रस्थानं वृद्धाश्रमं वा\nगच्छेत् । पयसा यं प्राश्नीयात्सोऽस्य सायंहोमः । यत्प्रातः\nसोऽयं प्रातः । यद्दर्शे तद्दर्शनम् । यत्पौर्णमास्ये  तत्पौर्णमास्यम् ।\nयद्वसन्ते केशश्मश्रुलोमनखानि वापयेत्सोऽस्याग्निष्टोमः ।\nसंन्यस्याग्निं न पुनरावर्तयेन्मृत्युर्जयमावहमित्यध्यात्म-\nमन्त्रान्पठेत् । स्वस्ति सर्वजीवेभ्य इत्युक्त्वात्मानमनन्यं ध्यायन् तदूर्ध्वबाहुर्विमुक्तमार्गो भवेत् ।\nअनिकेतश्चरेत् । भिक्षाशी यत्किंचिन्नाद्यात् । लवैकं न धावयेज्जन्तुसंरक्षणार्थं वर्षवर्जमिति । तदपि श्लोका भवन्ति ।\nकुण्डिकां चमसं शिक्यं त्रिविष्टमुपानहौ ।\nशीतोपघातिनीं कन्थां कौपीनाच्छादनं तथा",
    "२": "पवित्रं ज्ञानशाटीं च उत्तरासङ्गमेव च ।\nयज्ञोपवीतं वेदांश्च सर्वं तद्वर्जयेद्यतिः",
    "३": "स्नानं पानं तथा शौचमद्भिः पूताभिराचरेत् ।\nनदीपुलिनशायी स्याद्देवागारेषु वा स्वपेत्",
    "४": "नात्यर्थं सुखदुःखाभ्यां शरीरमुपतायेत् ।\nस्तूयमानो न तुषेत निन्दितो न शपेत्परान्",
    "५": "ब्रह्मचर्येण संतिष्ठेदप्रमादेन मस्करी ।\nदर्शनं स्पर्शनं केलिः कीर्तनं गुह्यभाषणम्",
    "६": "संकल्पोऽध्यवसायश्च क्रियान्निर्वृत्तिरेव च ।\nएतन्मैथुनमष्टाङ्गं प्रवदन्ति मनीषिणः",
    "७": "विपरीतं ब्रह्मचर्यमनुष्ठेयं मुमुक्षुभिः ।\nयज्जगद्भासकं भानं नित्यं भाति स्वतः स्फुरत्",
    "८": "स एव जगतः साक्षी सर्वात्मा विमलाकृतिः ।\nप्रतिष्ठा सर्वभूतानां प्रज्ञानघनलक्षणः",
    "९": "न कर्मणा न प्रजया न चान्येनापि केचित् ।\nब्रह्मवेदनमात्रेण ब्रह्माप्नोत्येव मानवः",
    "१०": "तद्विद्या विषयं ब्रह्म सत्यज्ञानसुखाद्वयम् ।\nसंसारे च गुहावाच्ये मायाज्ञानादिसंज्ञके",
    "११": "निहितं ब्रह्म यो वेद परमे व्योम्नि संज्ञिते ।\nसोऽश्नुते सकलान्कामान्क्रमेणैव द्विजोत्तमः",
    "१२": "प्रत्यगात्मानमज्ञानमायाशक्तेश्च साक्षिणम् ।\nएकं ब्रह्माहमस्मीति ब्रह्मैव भवति स्वयम्",
    "१३": "ब्रह्मभूतात्मनस्तस्मादेतस्माच्छ्क्तिमिश्रितात् ।\nअपञ्चीकृत आकाशसंभूतो रज्जुसर्पवत्",
    "१४": "आकाशाद्वायुसंज्ञस्तु स्पर्शोऽपञ्चीकृतः पुनः ।\nवायोरग्निस्तथा चाग्नेराप अद्भ्यो वसुन्धरा",
    "१५": "तानि भूतानि सूक्ष्माणि पञ्चीकृत्येश्वरस्तदा ।\nतेभ्य एव विसृष्टं तद्ब्रह्माण्डादि शिवेन ह",
    "१६": "ब्रह्माण्डस्योदरे देवा दानवा यक्षकिन्नराः ।\nमनुष्याः पशुपक्ष्याद्यास्तत्तत्कर्मानुसारतः",
    "१७": "अस्थिस्नाय्वादिरूपोऽयं शरीरं भाति देहिनाम् ।\nयोऽयमन्नमयो ह्यात्मा भाति सर्वशरीरिणः",
    "१८": "ततः प्राणमयो ह्यात्मा विभिन्नश्चान्तरः स्थितः ।\nततो विज्ञान आत्मा तु ततोऽन्यश्चान्तरः स्वतः",
    "१९": "आनन्दमय आत्मा तु ततोऽन्यश्चान्तरस्थितः ।\nयोऽयमन्नमयः सोऽयं पूर्णः प्राणमयेन तु",
    "२०": "मनोमयेन प्राणोऽपि तथा पूर्णः स्वभावतः ।\nतथा मनोमयो ह्यात्मा पूर्णो ज्ञानमयेन तु",
    "२१": "आनन्देन सदा पूर्णः सदा ज्ञानमयः सुखम् ।\nतथानन्दमयश्चापि ब्रह्मणोऽन्येन साक्षिणा",
    "२२": "सर्वान्तरेण पूर्णश्च ब्रह्म नान्येन केनचित् ।\nयदिदं ब्रह्मपुच्छाख्यं सत्यज्ञानद्वयात्मकम्",
    "२३": "सारमेव रसं लब्ध्वा साक्षाद्देही सनातनम् ।\nसुखी भवति सर्वत्र अन्यथा सुखता कुतः",
    "२४": "असत्यस्मिन्परानन्दे स्वात्मभूतेऽखिलात्मनाम् ।\nको जीवति नरो जन्तुः को वा नित्यं विचेष्टते",
    "२५": "तस्मात्सर्वात्मना चित्ते भासमानो ह्यसौ नरः ।\nआनन्दयति दुःखाढ्यं जीवात्मानं सदा जनः",
    "२६": "यदा ह्येवैष एतस्मिन्नदृश्यत्वादिलक्षणे ।\nनिर्भेदं परमाद्वैतं विन्दते च महायतिः",
    "२७": "तदेवाभयमत्यन्तकल्याणं परमामृतम् ।\nसद्रूपं परमं ब्रह्म त्रिपरिच्छेदवर्जितम्",
    "२८": "यदा ह्येवैष एतस्मिन्नल्पमप्यन्तरं नरः ।\nविजानाति तदा तस्य भयं स्यान्नात्र संशयः",
    "२९": "अस्यैवानन्दकोशेन स्तम्बान्ता विष्णुपूर्वकाः ।\nभवन्ति सुखिनो नित्यं तारतम्यक्रमेण तु",
    "३०": "तत्तत्पदविरक्तस्य श्रोत्रियस्य प्रसादिनः ।\nस्वरूपभूत आनन्दः स्वयं भाति परे यथा",
    "३१": "निमित्तं किंचिदाश्रित्य खलु शब्दः प्रवर्तते ।\nयतो वाचो निवर्तन्ते निमित्तानामभवतः",
    "३२": "निर्विशेषे परानन्दे कथं शब्दः प्रवर्तते ।\nतस्मादेतन्मनः सूक्ष्मं व्यावृतं सर्वगोचरम्",
    "३३": "यस्माच्छ्रोत्रत्वगक्ष्यादिखादिकर्मेन्द्रियाणि च ।\nव्यावृत्तानि परं प्राप्तुं न समर्थानि तानि तु",
    "३४": "तद्ब्रह्मानन्दमद्वन्द्वं निर्गुणं सत्यचिद्घनम् ।\nविदित्वा स्वात्मरूपेण न बिभेति कुतश्चन",
    "३५": "एवं यस्तु विजानाति स्वगुरोरुपदेशतः ।\nस साध्वासाधुकर्मभ्यां सदा न तपति प्रभुः",
    "३६": "ताप्यतापकरूपेण विभातमखिलं जगत् ।\nप्रत्यगात्मतया भाति ज्ञानाद्वेदान्तवाक्यजात्",
    "३७": "शुद्धमीश्वरचैतन्यं जीवचैतन्यमेव च ।\nप्रमाता च प्रमाणं च प्रमेयं च फलं तथा",
    "३८": "इति सप्तविधं प्रोक्तं भिद्यते व्यवहारतः ।\nमायोपाधिविनिर्मुक्तं शुद्धमित्यभिधीयते",
    "३९": "मायासंबन्धतश्चेशो जीवोऽविद्यावशस्तथा ।\nअन्तःकरणसंबन्धात्प्रमातेत्यभिधीयते",
    "४०": "तथा तद्वृत्तिसंबन्धात्प्रमाणमिति कथ्यते ।\nअज्ञातमपि चैतन्यं प्रमेयमिति कथ्यते",
    "४१": "तथा ज्ञातं च चैतन्यं फलमित्यभिधीयते ।\nसर्वोपाधिविनिर्मुक्तं स्वात्मानं भावयेत्सुधीः",
    "४२": "एवं यो वेद तत्त्वेन ब्रह्मभूयाय कल्पते ।\nसर्ववेदान्तसिद्धान्तसारं वच्मि यथार्थतः"
}