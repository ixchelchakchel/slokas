{
    "१": "जाबालोपनिषत्ख्यातं संन्यासज्ञानगोचरम् ।\nवस्तुतस्त्रैपदं ब्रह्म स्वमात्रमवशिष्यते ॥\n\nॐ पूर्णमदः पूर्णमिदं पूर्णात् पूर्णमुदच्यते ।\nपूर्णस्य पूर्णमादाय पूर्णमेवावशिष्यते ॥\n\nॐ   शान्तिः   शान्तिः   शान्तिः ॥\n\nॐ बृहस्पतिरुवाच याज्ञवल्क्यं यदनु कुरुक्षेत्रं\nदेवानां देवयजनं सर्वेषां भूतानां ब्रह्मसदनम् ।\nअविमुक्तं वै कुरुक्षेत्रं देवानां देवयजनं सर्वेषां\nभूतानां ब्रह्मसदनम् ।\nतस्माद्यत्र क्वचन गच्छति तदेव मन्येत तदविमुक्तमेव ।\nइदं वै कुरुक्षेत्रं देवानां देवयजनं सर्वेषां\nभूतानां ब्रह्मसदनम् ॥\n\nअत्र हि जन्तोः प्राणेषूत्क्रममाणेषु रुद्रस्तारकं ब्रह्म\nव्याचष्टे येनासावमृती भूत्वा मोक्षी भवति\nतस्मादविमुक्तमेव निषेवेत अविमुक्तं न\nविमुञ्चेदेवमेवैतद्याज्ञवल्क्यः",
    "२": "अथ हैनमत्रिः पप्रच्छ याज्ञवल्क्यं य एषोऽनन्तोऽव्यक्त\nआत्मा तं कथमहं विजानीयामिति ॥\nस होवाच याज्ञवल्क्यः सोऽविमुक्त उपास्यो य\nएषोऽनन्तोऽव्यक्त आत्मा सोऽविमुक्ते प्रतिष्ठित इति ॥\nसोऽविमुक्तः कस्मिन्प्रतिष्ठित इति । वरणायां नाश्यां च मध्ये प्रतिष्ठित इति ॥\nका वै वरणा का च नाशीति ।\nसर्वानिन्द्रियकृतान्दोषान्वारयतीति तेन वरणा भवति ॥\nसर्वानिन्द्रियकृतान्पापान्नाशयतीति तेन नाशी भवतीति ॥\nकतमं चास्य स्थानं भवतीति । भ्रुवोर्घ्राणस्य च यः\nसन्धिः स एष द्यौर्लोकस्य परस्य च सन्धिर्भवतीति । एतद्वै\nसन्धिं सन्ध्यां ब्रह्मविद उपासत इति । सोऽविमुक्त उपास्य इति\n। सोऽविमुक्तं ज्ञानमाचष्टे । यो वैतदेवं वेदेति",
    "३": "अथ हैनं ब्रह्मचारिण ऊचुः किं जप्येनामृतत्वं ब्रूहीति ॥\nस होवाच याज्ञवल्क्यः । शतरुद्रियेणेत्येतान्येव ह वा अमृतस्य नामानि ॥\nएतैर्ह वा अमृतो भवतीति एवमेवैतद्याज्ञवल्क्यः",
    "४": "अथ हैनं जनको वैदेहो याज्ञवल्क्यमुपसमेत्योवाच\nभगवन्संन्यासं ब्रूहीति । स होवाच याज्ञवल्क्यः ।\nब्रह्मचर्यं परिसमाप्य गृही भवेत् । गृही भूत्वा वनी\nभवेत् । वनी भूत्वा प्रव्रजेत् । यदि वेतरथा\nब्रह्मचर्यादेव प्रव्रजेद्गृहाद्वा वनाद्वा ॥\n\nअथ पुनरव्रती वा व्रती वा स्नातको वाऽस्नातको\nवोत्सन्नग्निको वा यदहरेव विरजेत्तदहरेव प्रव्रजेत् ।\nतद्धैके प्राजापत्यामेवेष्टि,न् कुर्वन्ति । तदु तथा न\nकुर्यादाग्नेयीमेव कुर्यात् ॥\n\nअग्निर्ह वै प्राणः प्राणमेव तथा करोति ॥\n\nत्रैधातवीयामेव कुर्यात् । एतयैव त्रयो धातवो यदुत\nसत्त्वं रजस्तम इति ॥\n\nअयं ते योनिरृत्विजो यतो जातः प्राणादरोचथाः । तं\nप्राणं जानन्नग्न आरोहाथा नो वर्धय रयिम् । इत्यनेन\nमन्त्रेणाग्निमाजिघ्रेत् ॥\n\nएष ह वा अग्नेर्योनिर्यः प्राणः प्राणं गच्छ\nस्वाहेत्येवमेवैतदाह ॥\n\nग्रामादग्निमाहृत्य पूर्वदग्निमाघ्रापयेत् ॥\n\nयद्यग्निं न विन्देदप्सु जुहुयात् । आपो वै सर्वा देवताः\nसर्वाभ्यो देवताभ्यो जुहोमि स्वाहेति हुत्वोधृत्य\nप्राश्नीयात्साज्यं हविरनामयं मोक्षमन्त्रः त्रय्यैवं\nवदेत् । एतद्ब्रह्मैतदुपासितव्यम् । एवमेवैतद्भगवन्निति वै\nयाज्ञवल्क्यः",
    "५": "अथ हैनमत्रिः पप्रच्छ याज्ञवल्क्यं पृच्छामि त्वा\nयाज्ञवल्क्य अयज्ञोपवीति कथं ब्राह्मण इति । स होवाच\nयाज्ञवल्क्यः । इदमेवास्य तद्यज्ञोपवीतं य आत्मापः\nप्राश्याचम्यायं विधिः परिव्राजकानाम् । वीराध्वाने वा\nअनाशके वा अपां प्रवेशे वा अग्निप्रवेशे वा महाप्रस्थाने वा\n। अथ परिव्राड्विवर्णवासा मुण्डोऽपरिग्रहः शुचिरद्रोही\nभैक्षणो ब्रह्मभूयाय भवतीति । यद्यातुरः स्यान्मनसा\nवाचा संन्यसेत् । एष पन्था ब्रह्मणा हानुवित्तस्तेनैति\nसंन्यासी ब्रह्मविदित्येवमेवैष भगवन्याज्ञवल्क्य",
    "६": "तत्र\nपरमहंसानामसंवर्तकारुणिश्वेतकेतुदुर्वासऋभुनिदाघजड\nभरतदत्तात्रेयरैवतक-\nप्रभृतयोऽव्यक्तलिङ्गा अव्यक्ताचारा अनुन्मत्ता\nउन्मत्तवदाचरन्तस्त्रिदण्डं कमण्डलुं शिक्यं पात्रं\nजलपवित्रं शिखां यज्ञोपवीतं च इत्येतत्सर्वं\nभूःस्वाहेत्यप्सु परित्यज्यात्मानमन्विच्छेत् ॥\n\nयथा जातरूपधरो निर्ग्रन्थो निष्परिग्रहस्तत्तद्ब्रह्ममार्गे\nसम्यक्सम्पन्नः शुद्धमानसः प्राणसन्धारणार्थं\nयथोक्तकाले विमुक्तो भैक्षमाचरन्नुदरपात्रेण\nलाभालाभयोः समो भूत्वा\nशून्यागारदेवगृहतृणकूटवल्मीकवृक्षमूलकुलालशालाग्\nनिहोत्रगृहनदीपुलिनगिरिकुहरकन्दरकोटरनिर्झरस्थण्डिलेषु\nतेष्वनिकेतवास्य प्रयत्नो निर्ममः\nशुक्लध्यानपरायणोऽध्यात्मनिष्ठोऽशुभकर्म-\nनिर्मूलनपरः संन्यासेन देहत्यागं करोति स परमहंसो\nनाम परमहंसो नामेति"
}