{
    "१": "अन्तरास्थां परित्यज्य भावश्रीं भावनामयीम् ।\nयोऽसि सोऽसि जगत्यस्मिंल्लीलया विहरानघ",
    "२": "सर्वत्राहमकर्तेति दृढभावनयानया ।\nपरमामृतनाम्नी सा समतैवावशिष्यते",
    "३": "खेदोल्लासविलासेषु स्वात्मकर्तृतयैकया ।\nस्वसंकल्पे क्षयं याते समतैवावशिष्यते",
    "४": "समता सर्वभावेषु यासौ सत्यपरा स्थितिः ।\nतस्यामवस्थितं चित्तं न भूयो जन्मभाग्भवेत्",
    "५": "अथवा सर्वकर्तृत्वमकर्तृत्वं च वै मुने ।\nसर्वं त्यक्त्वा मनः पीत्वा योऽसि सोऽसि स्थिरो भव",
    "६": "इति ।\nय इमां महोपनिषदं ब्राह्मणो नित्यमधीते ।\nअश्रोत्रियः श्रोत्रियो भवति । अनुपनीत उपनीतो भवति ।\nसोऽग्निपूतो भवति । स वायुपूतो भवति । स सोमपूतो भवति ।\nस सत्यपूतो भवति । स सर्वपूतो भवति । स सर्वर्देवैर्ज्ञातो भवति ।\nस सर्वेषु तीर्थेषु स्नातो भवति । स सर्वैर्देवैरनुध्यातो भवति ।\nस सर्वक्रतुभिरिष्टवान्भवति । गायत्र्याः षष्टिसहस्राणि\nजप्तानि फलानि भवन्ति । इतिहासपुराणानां शतसहस्राणि जप्तानि\nफलानि भवन्ति । प्रणवानामयुतं जप्तं भवति ।\nआचक्षुषः पङ्क्तिं पुनाति । आसप्तमान्पुरुषयुगान्पुनाति ।\nइत्याह भगवान् हिरण्यगर्भः । जप्येनामृतत्त्वं च\nगच्छतीत्युपनिषत् । ॥ इति षष्ठोऽध्यायः",
    "७": "वासनां वासितारं च प्राणस्पन्दनपूर्वकम् ।\nसमूलमखिलं त्यक्त्वा व्योमसाम्यः प्रशान्तधीः",
    "८": "हृदयात्सम्परित्यज्य सर्ववासनपङ्क्तयः ।\nयस्तिष्ठति गतव्यग्रः स मुक्तः परमेश्वरः",
    "९": "दृष्टं द्रष्टव्यमखिलं भ्रान्तं भ्रान्त्या दिशो दश ।\nयुक्त्या वै चरतो ज्ञस्य संसारो गोष्पदाकृतिः",
    "१०": "सबाह्याभ्यन्तरे देहे ह्यध ऊर्ध्वं च दिक्षु च ।\nइत आत्मा ततोऽप्यात्मा नास्त्यनात्ममयं जगत्",
    "११": "न तदस्ति न यत्राहं न तदस्ति न तन्मयम् ।\nकिमन्यदभिवाञ्छामि सर्वं सच्चिन्मयं ततम्",
    "१२": "समस्तं खल्विदं ब्रह्म सर्वमात्मेदमाततम् ।\nअहमन्य इदं चान्यदिति भ्रान्तिं त्यजानघ",
    "१३": "तते ब्रह्मघने नित्ये संभवन्ति न कल्पिताः ।\nन शोकोऽस्ति न मोहोऽस्ति न जरास्ति न जन्म वा",
    "१४": "यदस्तीह तदेवास्ति विज्वरो भव सर्वदा ।\nयथाप्राप्तानुभवतः सर्वत्रानभिवाञ्छनात्",
    "१५": "त्यागादानपरित्यागी विज्वरो भव सर्वदा ।\nयस्येदं जन्म पाश्चात्यं तमाश्वेव महामते",
    "१६": "विशन्ति विद्या विमला मुक्ता वेणुमिवोत्तमम् ।\nविरक्तमनसां सम्यक्स्वप्रसङ्गादुदाहृतम्",
    "१७": "द्रष्टुर्दृश्यसमायोगात्प्रत्ययानन्दनिश्चयः ।\nयस्तं स्वमात्मतत्त्वोत्थं निष्पन्दं समुपास्महे",
    "१८": "द्रष्टृदर्शनदृश्यानि त्यक्त्वा वासनया सह ।\nदर्शनप्रत्ययाभासमात्मानं समुपास्महे",
    "१९": "द्वयोर्मध्यगतं नित्यमस्तिनास्तीति पक्षयोः ।\nप्रकाशनं प्रकाशानामात्मानं समुपास्महे",
    "२०": "सन्त्यज्य हृद्गुहेशानं देवमन्यं प्रयान्ति ये ।\nते रत्नमभिवाञ्छन्ति त्यक्तहस्तस्थकौस्तुभाः",
    "२१": "उत्थितानुत्थितानेतानिन्द्रियारीन्पुनः पुनः ।\nहन्याद्विवेकदण्डेन वज्रेणेव हरिर्गिरीन्",
    "२२": "संसाररात्रिदुःस्वप्ने शून्ये देहमये भ्रमे ।\nसर्वमेवापवित्रं तद्दृष्टं संसृतिविभ्रमम्",
    "२३": "अज्ञानोपहतो बाल्ये यौवने वनिताहतः ।\nशेषे कलत्रचिन्तार्तः किं करोति नराधमः",
    "२४": "सतोऽसत्ता स्थिता मूर्ध्नि रम्याणां मूर्ध्न्यरम्यता ।\nसुखानां मूर्ध्निदुःखानि किमेकं संश्रयाम्यहम्",
    "२५": "येषां निमेषणामेषौ जगतः प्रलयोदयौ ।\nतादृशाः पुरुषा यान्ति मादृशां गणनैव का",
    "२६": "संसार एव दुःखानां सीमान्त इति कथ्यते ।\nतन्मध्ये पतिते देहे सुखमासाद्यते कथम्",
    "२७": "प्रबुद्धोऽस्मि प्रबुद्धोऽस्मि दुष्टश्चोरोऽयमात्मनः ।\nमनो नाम निहन्म्येनं मनसास्मि चिरं हृतः",
    "२८": "मा खेदं भज हेयेषु नोपादेयपरो भव ।\nहेयादेयादृशौ त्यक्त्वा शेषस्थः सुस्थिरो भव",
    "२९": "निराशता निर्भयता नित्यता समता ज्ञता ।\nनिरीहता निष्क्रियता सौम्यता निर्विकल्पता",
    "३०": "धृर्मैत्री मनस्तुष्टिर्मृदुता मृदुभाषिता ।\nहेयोपादेयनिर्मुक्ते ज्ञे तिष्ठन्त्यपवासनम्",
    "३१": "गृहीततृष्णाशबरीवासनाजालमाततम् ।\nसंसारवारिप्रसृतं चिन्तातन्तुभिराततम्",
    "३२": "अनया तीक्ष्णया तात छिन्धि बुद्धिशलाकया ।\nवात्ययेवाम्बुदं जालं छित्त्वा तिष्ठ तते पदे",
    "३३": "मनसैव मनश्छित्त्वा कुठारेणेव पादपम् ।\nपदं पावनमासाद्य सद्य एव स्थिरो भव",
    "३४": "तिष्ठन्गच्छन्त्स्वपञ्जाग्रन्निवसन्नुत्पतन्पतन् ।\nअसदेवेदमित्यन्तं निश्चित्यास्तां परित्यज",
    "३५": "दृश्यमाश्रयसीदं चेत्तत्सच्चितोऽसि बन्धवान् ।\nदृश्यं सन्त्यजसीदं चेत्तदाऽचित्तोऽसि मोक्षवान्",
    "३६": "नाहं नेदमिति ध्यायंस्तिष्ठ त्वमचलाचलः ।\nआत्मनो जगतश्चान्तर्द्रष्टृदृश्यदशान्तरे",
    "३७": "दर्शनाख्यं स्वमात्मानं सर्वदा भावयन्भव ।\nस्वाद्यस्वादकसंत्यक्तं स्वाद्यस्वादकमध्यगम्",
    "३८": "स्वदनं केवलं ध्यायन्परमात्ममयो भव ।\nअवलम्ब्य निरालम्बं मध्येमध्ये स्थिरो भव",
    "३९": "रज्जुबद्धा विमुच्यन्ते तृष्णाबद्धा न केनचित् ।\nतस्मान्निदाघ तृष्णा त्वं त्यज संकल्पवर्जनात्",
    "४०": "एतामहंभावमयीपपुण्यां\nछित्त्वानहंभाव शलाकयैव ॥\n\nस्वभावजां भव्यभवन्तभूमौ\nभव प्रशान्ताखिलभूतभीतिः",
    "४१": "अहमेषां पदार्थानामेते च मम जीवितम् ।\nनाहमेभिर्विना किंचिन्न मयैते विना किल",
    "४२": "इत्यन्तर्निश्चयं त्यक्त्वा विचार्य मनसा सह ।\nनाहं पदार्थस्य न मे पदार्थ इति भाविते",
    "४३": "अन्तःशीतलया बुद्ध्या कुर्वतो लीलया क्रियाम् ।\nयो नूनं वासनात्यागो ध्येयो ब्रह्मन्प्रकीर्तितः",
    "४४": "सर्वं समतया बुद्ध्या यः कृत्वा वासनाक्षयम् ।\nजहाति निर्ममो देहं नेयोऽसौ वासनाक्षयः",
    "४५": "अहंकारमयीं त्यक्त्वा वासनां लीलयैव यः ।\nतिष्ठति ध्येयसंत्यागी स जीवन्मुक्त उच्यते",
    "४६": "निर्मूलं कलनां त्यक्त्वा वासनां यः शमं गतः ।\nज्ञेयं त्यागमिमं विद्धि मुक्तं तं ब्राह्मणोत्तमम्",
    "४७": "द्वावेतौ ब्रह्मतां यातौ द्वावेतौ विगतज्वरौ ।\nआपतत्सु यथाकालं सुखदुःखेष्वनारतौ ।\nसंन्यासियोगिनौ दान्तौ विद्धि शान्तौ मुनीश्वर",
    "४८": "ईप्सितानीप्सिते न स्तो यस्यान्तर्वर्तिदृष्टिषु ।\nसुषुप्तवद्यश्चरति स जीवन्मुक्त उच्यते",
    "४९": "हर्षामर्षभयक्रोधकामकार्पण्यदृष्टिभिः ।\nन हृष्यति ग्लायति यः परामर्शविवर्जितः",
    "५०": "बाह्यार्थवासनोद्भूता तृष्णा बद्धेति कथ्यते ।\nसर्वार्थवासनोन्मुक्ता तृष्णा मुक्तेति भण्यते",
    "५१": "इदमस्तु ममेत्यन्तमिच्छां प्रार्थनयान्विताम् ।\nतां तीक्ष्णां श‍ृङ्खलां विद्धि दुःखजन्मभयप्रदाम्",
    "५२": "तामेतां सर्वभावेषु सत्स्वसत्सु च सर्वदा ।\nसंत्यज्य परमोदारं पदमेति महामनाः",
    "५३": "बन्धास्थामथ मोक्षास्थां सुखदुःखदशामपि ।\nत्यक्त्वा सदसदास्थां त्वं तिष्ठाक्षुब्धमहाब्धिवत्",
    "५४": "जायते निश्चयः साधो पुरुषस्य चतुर्विधः",
    "५५": "आपादमस्तकमहं मातापितृविनिर्मितः ।\nइत्येको निश्चयो ब्रह्मन्बन्धायासविलोकनात्",
    "५६": "अतीतः सर्वभावेभ्यो वालाग्रादप्यहं तनुः ।\nइति द्वितीयो मोक्षाय निश्चयो जायते सताम्",
    "५७": "जगज्जाल पदार्थात्मा सर्व एवाहमक्षयः ।\nतृतीयो निश्चयश्चोक्तो मोक्षायैव द्विजोत्तम",
    "५८": "अहं जगद्वा सकलं शून्यं व्योम समं सदा ।\nएवमेष चतुर्थोऽपि निश्चयो मोक्षसिद्धिदः",
    "५९": "एतेषां प्रथमः प्रोक्तस्तृष्णया बन्धयोग्यया ।\nशुद्धतृष्णास्त्रयः स्वच्छा जीवन्मुक्ता विलासिनः",
    "६०": "सर्वं चाप्यहमेवेति निश्चयो यो महामते ।\nतमादाय विषादाय न भूयो जायते मतिः",
    "६१": "शून्यं तत्प्रकृतिर्माया ब्रह्मविज्ञानमित्यपि ।\nशिवः पुरुष ईशानो नित्यमात्मेति कथ्यते",
    "६२": "द्वैताद्वैतसमुद्भूतैर्जगन्निर्माणलीलया ।\nपरमात्ममयीशक्तिरद्वैतैव विजृम्भते",
    "६३": "सर्वातीतपदालम्बी परिपूर्णैकचिन्मयः ।\nनोद्वेगी न च तुष्टात्मा संसारे नावसीदति",
    "६४": "प्राप्तकर्मकरो नित्यं शत्रुमित्रसमानदृक् ।\nईहितानीहितैर्मुक्तो न शोचति न काङ्क्षति",
    "६५": "सर्वस्याभिमतं वक्ता चोदितः पेशलोक्तिमान् ।\nआशयज्ञश्च भूतानां संसारे नावसीदति",
    "६६": "पूर्वां दृष्टिमवष्टभ्य ध्येयत्यागविलासिनीम् ।\nजीवन्मुक्ततया स्वस्थो लोके विहर विज्वरः",
    "६७": "अन्तःसंत्यक्तसर्वाशो वीतरागो विवासनः ।\nबहिःसर्वसमाचारो लोके विहर विज्वरः",
    "६८": "बहिःकृत्रिमसंरंभो हृदि संरम्भवर्जितः ।\nकर्ता बहिरकर्तान्तर्लोके विहर शुद्धधीः",
    "६९": "त्यक्ताहंकृतिराश्वस्तमतिराकाशशोभनः ।\nअगृहीतकलङ्काङ्को लोके विहर शुद्धधीः",
    "७०": "उदारः पेशलाचारः सर्वाचारानुवृत्तिमान् ।\nअन्तःसङ्गपरित्यागी बहिःसंभारवानिव ।\nअन्तर्वैराग्यमादाय बहिराशोन्मुखेहितः",
    "७१": "अयं बन्धुरयं नेति गणना लघुचेतसाम् ।\nउदारचरितानां तु वसुधैव कुटुम्बकम्",
    "७२": "भावाभावविनिर्मुक्तं जरामरणवर्जितम् ।\nप्रशान्तकलनारभ्यं नीरागं पदमाश्रय",
    "७३": "एषा ब्राह्मी स्थितिः स्वच्छा निष्कामा विगतामया ।\nआदाय विहरन्नेवं संकटेषु न मुह्यति",
    "७४": "वैराग्येणाथ शास्त्रेण महत्त्वादिगुणैरपि ।\nयत्संकल्पहरार्थं तत्स्वयमेवोन्नयेन्मनः",
    "७५": "वैराग्यात्पूर्णतामेति मनो नाशवशानुगम् ।\nआशया रक्ततामेति शरदीव सरोऽमलम्",
    "७६": "तमेव भुक्तिविरसं व्यापारौघं पुनः पुनः ।\nदिवसेदिवसे कुर्वन्प्राज्ञ कस्मान्न लज्जते",
    "७७": "चिच्चैत्यकलितो बन्धस्तन्मुक्तौ मुक्तिरुच्यते ।\nचिदचैत्या किलात्मेति सर्वसिद्धान्तसंग्रहः",
    "७८": "एतन्निश्चयमादाय विलोकय धियेद्धया ।\nस्वयमेवात्मनात्मानमानन्दं पदमाप्स्यसि",
    "७९": "चिदहं चिदिमे लोकाश्चिदाशाश्चिदिमाः प्रजाः ।\nदृश्यदर्शननिर्मुक्तः केवलामलरूपवान्",
    "८०": "नित्योदितो निराभासो द्रष्टा साक्षी चिदात्मकः",
    "८१": "चैत्यनिर्मुक्तचिद्रूपं पूर्णज्योतिःस्वरूपकम् ।\nसंशान्तसर्वसंवेद्यं संविन्मात्रमहं महत्",
    "८२": "संशान्तसर्वसंकल्पः प्रशान्तसकलेषणः ।\nनिर्विकल्पपदं गत्वा स्वस्थो भव मुनीश्वर",
    "८३": "एनं मनोमणिं ब्रह्मन्बहुपङ्ककलङ्कितम् ।\nविवेकवारिणा सिद्ध्यै प्रक्षाल्यालोकवान्भव",
    "८४": "विवेकं परमाश्रित्य बुद्ध्या सत्यमवेक्ष्य च ।\nइन्द्रियारीनलं छित्त्वा तीर्णो भव भवार्णवात्",
    "८५": "आस्थामात्रमनन्तानां दुःखानामाकरं विदुः ।\nअनास्थामात्रमभितः सुखानामालयं विदुः",
    "८६": "वासनातन्तुबद्धोऽयं लोको विपरिवर्तते ।\nसा प्रसिद्धातिदुःखाय सुखायोच्छेदमागता",
    "८७": "धीरोऽप्यतिबहुज्ञोऽपि कुलजोऽपि महानपि ।\nतृष्णया बध्यते जन्तुः सिंहः श‍ृङ्खलया यथा",
    "८८": "परमं पौरुषं यत्नमास्थादाय सृद्यमम् ।\nयथाशास्त्रमनुद्वेगमाचरन्को न सिद्धिभाक्",
    "८९": "अहं सर्वमिदं विश्वं परमात्माहमच्युतः ।\nनान्यदस्तीति संवित्त्या परमा सा ह्यहङ्कृतिः",
    "९०": "सर्वस्माद्व्यतिरिक्तोऽहं वालाग्रादप्यहं तनुः ।\nइति या संविदो ब्रह्मन्द्वितीयाहङ्कृतिः शुभा",
    "९१": "मोक्षायैषा न बन्धाय जीवन्मुक्तस्य विद्यते",
    "९२": "पाणिपादादिमात्रोऽयमहमित्येष निश्चयः ।\nअहंकारस्तृतीयोऽसौ लैकिकस्तुच्छ एव सः",
    "९३": "जीव एव दुरात्मासौ कन्दः संसारदुस्तरोः ।\nअनेनाभिहतो जन्तुरधोऽधः परिधावति",
    "९४": "अनया दुरहंकृत्या भावात्संत्यक्तया चिरम् ।\nशिष्टाहंकारवाञ्जन्तुः शमवान्याति मुक्तताम्",
    "९५": "प्रथमौ द्वावहंकारावङ्गीकृत्य त्वलौकिकौ ।\nतृतीयाहंकृतिस्त्याज्या लौकिकी दुःखदायिनी",
    "९६": "अथ ते अपि संत्यज्य सर्वाहंकृतिवर्जितः ।\nस तिष्ठति तथात्युच्चैः परमेवाधिरोहति",
    "९७": "भोगेच्छामात्रको बन्धस्तत्त्यागो मोक्ष उच्यते ।\nमनसोऽभ्युदयो नाशो मनोनाशो महोदयः",
    "९८": "ज्ञमनो नाशमभ्येति मनोऽज्ञस्य हि श‍ृङ्खला ।\nनानन्दं न निरानन्दं न चलं नाचलं स्थिरम् ।\nन सन्नासन्न चैतेषां मध्यं ज्ञानिमनो विदुः",
    "९९": "यथा सौक्ष्म्याच्चिदाभास्य आकाशो नोपलक्ष्यते ।\nतथा निरंशश्चिद्भावः सर्वगोऽपि न लक्ष्यते",
    "१००": "सर्वसंकल्परहिता सर्वसंज्ञाविवर्जिता ।\nसैषा चिदविनाशात्मा स्वात्मेत्यादिकृताभिधा",
    "१०१": "आकाशशतभागाण्छा ज्ञेषु निष्कलरूपिणी ।\nसकलामलसंसारस्वरूपैकात्मदर्शिनी",
    "१०२": "नास्तमेति न चोदेति नोत्तिष्ठति न तिष्ठति ।\nन च याति न चायाति न च नेह न चेह चित्",
    "१०३": "सैषा चियमलाकारा निर्विकल्पा निरास्पदा",
    "१०४": "आदौ शमदमप्रायैर्गुणैः शिष्यं विशोधयेत् ।\nपश्चात्सर्वमिदं ब्रह्म शुद्धस्त्वमिति बोधयेत्",
    "१०५": "अज्ञस्यार्धप्रबुद्धस्य सर्वं ब्रह्मेति यो वदेत् ।\nमहानरकजालेषु स तेन विनियोजितः",
    "१०६": "प्रबुद्धबुद्धेः प्रक्षीणभोगेच्छस्य निराशिषः ।\nनास्त्यविद्यामलमिति प्राज्ञस्तूपदिशेद्गुरुः",
    "१०७": "सति दीप इवालोकः सत्यर्क इव वासरः ।\nसति पुष्प इवामोदश्चिति सत्यं जगत्तथा",
    "१०८": "प्रतिभासत एवेदं न जगत्परमार्थतः ।\nज्ञानदृष्टौ प्रसन्नायां प्रबोधविततोदये",
    "१०९": "यथावज्ज्ञास्यसि स्वस्थो मद्वाग्वृष्टिबलाबलम् ।\nअविद्ययैवोत्तमया स्वार्थनाशोद्यमार्थया",
    "११०": "विद्या सम्प्राप्यते ब्रह्मन्सर्वदोषापहारिणी ।\nशाम्यति ह्यस्त्रमस्त्रेण मलेन क्षाल्यते मलम्",
    "१११": "शमं विषं विषेणैति रिपुणा हन्यते रिपुः ।\nईदृशी भूतमायेयं या स्वनाशेन हर्षदा",
    "११२": "न लक्ष्यते स्वभावोऽस्या वीक्ष्यमाणैव नश्यति ।\nनास्त्येषा परमार्थेनेत्येवं भावनयेद्धया",
    "११३": "सर्वं ब्रह्मेति यस्यान्तर्भावना सा हि मुक्तिदा ।\nभेददृष्टिरविद्येयं सर्वथा तां विसर्जयेत्",
    "११४": "मुने नासाद्यते तद्धि पदमक्षयमुच्यते ।\nकुतो जातेयमिति ते द्विज मास्तु विचारणा",
    "११५": "इमां कथमहं हन्मीत्येषा तेऽस्तु विचारणा ।\nअस्तं गतायां क्षीणायामस्यां ज्ञास्यसि तत्पदम्",
    "११६": "यत एषा यथा चैषा यथा नष्टेत्यखण्डितम् ।\nतदस्या रोगशालाया यत्नं कुरु चिकित्सने",
    "११७": "यथैषा जन्मदुःखेषु न भूयस्त्वां नियोक्ष्यति ।\nस्वात्मनि स्वपरिस्पन्दैः स्फुरत्यच्छैश्चिदर्णवः",
    "११८": "एकात्मकमखण्डं तदित्यन्तर्भाव्यतां दृढम् ।\nकिंचित्क्षुभितरूपा सा चिच्छक्तिश्चिन्मयार्णवे",
    "११९": "तन्मयैव स्फुरत्यच्छा तत्रैवोर्मिरिवार्णवे ।\nआत्मन्येवात्मना व्योम्नि यथा सरसि मारुतः",
    "१२०": "तथैवात्मात्मशक्त्यैव स्वात्मन्येवैति लोलताम् ।\nक्षणं स्फुरति सा देवी सर्वशक्तितया तथा",
    "१२१": "देशकालक्रियाशक्तिर्न यस्याः सम्प्रकर्षणे ।\nस्वस्वभावं विदित्वोच्चैरप्यनन्तपदे स्थिता",
    "१२२": "रूपं परिमितेनासौ भावयत्यविभाविता ।\nयदैवं भावितं रूपं तया परमकान्तया",
    "१२३": "तदैवैनामनुगता नामसंख्यादिका दृशः ।\nविकल्पकलिताकारं देशकालक्रियास्पदम्",
    "१२४": "चितो रूपमिदं ब्रह्मन्क्षेत्रज्ञ इति कथ्यते ।\nवासनाः कल्पयन्सोऽपि यात्यहंकारतां पुनः",
    "१२५": "अहङ्कारो विनिर्णेता कलङ्की बुद्धिरुच्यते ।\nबुद्धिः संकल्पिताकारा प्रयाति मननास्पदम्",
    "१२६": "मनो घनविकल्पं तु गच्छतीन्द्रियतां शनैः ।\nपाणिपादमयं देहमिन्द्रियाणि विदुर्बुधाः",
    "१२७": "एवं जीवो हि संकल्पवासनारज्जुवेष्टितः ।\nदुःखजालपरीतात्मा क्रमादायाति नीचताम्",
    "१२८": "इति शक्तिमयं चेतो घनाहंकारतां गतम् ।\nकोशकारक्रिमिरिव स्वेच्छया याति बन्धनम्",
    "१२९": "स्वयं कल्पित तन्मात्राजालभ्यन्तरवर्ति च ।\nपरां विवशतामेति श‍ृङ्खलाबद्धसिंहवत्",
    "१३०": "क्वचिन्मनः क्वचिद्बुद्धिः क्वचिज्ज्ञानं क्वचित्क्रिया ।\nक्वचिदेतदहंकारः क्वचिच्चित्तमिति स्मृतम्",
    "१३१": "क्वचित्प्रकृतिरित्युक्तं क्वचिन्मायेति कल्पितम् ।\nक्वचिन्मलमिति प्रोक्तं क्वचित्कर्मेति संस्मृतम्",
    "१३२": "क्वचिद्बन्ध इति ख्यातं क्वचित्पुर्यष्टकं स्मृतम् ।\nप्रोक्तं क्वचिदविद्येति क्वचिदिच्छेति संमतम्",
    "१३३": "इअमं संसारमखिलमाशापाशविधायकम् ।\nदधदन्तःफलैर्हीनं वटधाना वटं यथा",
    "१३४": "चिन्तानलशिखादग्धं कोपाजगरचर्वितम् ।\nकामाब्धिकल्लोलरतं विस्मृतात्मपितामहम्",
    "१३५": "समुद्धर मनो ब्रह्मन्मातङ्गमिव कर्दमात् ।\nएवं जीवाश्रिता भावा भवभावनयाहिताः",
    "१३६": "ब्रह्मणा कल्पिताकारा लक्षशोऽप्यथ कोटिशः ।\nसंख्यातीताः पुरा जाता जायन्तेऽद्यापि चाभितः",
    "१३७": "उत्पत्स्यन्तेऽपि चैवान्ये कणौघा इव निर्झरात् ।\nकेचित्प्रथमजन्मानः केचिज्जन्मशताधिकाः",
    "१३८": "केचिच्चासंख्यजन्मानः केचिद्द्वित्रिभवान्तराः ।\nकेचित्किन्नरगन्धर्वविद्याधरमहोरगाः",
    "१३९": "केचिदर्केन्दुवरुणास्त्र्यक्षाधोक्षजपद्मजाः ।\nकेचिद्ब्रह्मणभूपालवैश्यशूद्रगणाः स्थिताः",
    "१४०": "केचित्तृणौषधीवृक्षफलमूलपतङ्गकाः ।\nकेचित्कदम्बजम्बीरसालतालतमालकाः",
    "१४१": "केचिन्महेन्द्रमलयसह्यमन्दरमेरवः ।\nकेचित्क्षारोदधिक्षीरघृतेक्षुजलराशयः",
    "१४२": "केचिद्विशालाः कुकुभः केचिन्नद्यो महारयाः ।\nविहायस्युच्चकैः केचिन्निपतन्त्युत्पतन्ति च",
    "१४३": "कन्तुका इव हस्तेन मृत्युनाऽविरतं हताः ।\nभुक्त्वा जन्मसहस्राणि भूयः संसारसंकटे",
    "१४४": "पतन्ति केचिदबुधाः सम्प्राप्यापि विवेकताम् ।\nदिक्कालाद्यनवच्छिन्नमात्मतत्त्वं स्वशक्तितः",
    "१४५": "लीलयैव यदादत्ते दिक्कालकलितं वपुः ।\nतदेव जीवपर्यायवासनावेशतः परम्",
    "१४६": "मनः सम्पद्यते लोलं कलनाकलनोन्मुखम् ।\nकलयन्ती मनःशक्तिरादौ भावयति क्षणात्",
    "१४७": "आकाशभावनामच्छां शब्दबीजरसोन्मुखीम् ।\nततस्तद्घनतां यातं घनस्पन्दक्रमान्मनः",
    "१४८": "भावयत्यनिलस्पन्दं स्पर्शबीजरसोन्मुखम् ।\nताभ्यामाकाशवाताभ्यां दृढाभ्यासवशात्ततः",
    "१४९": "शब्दस्पर्शस्वरूपाभ्यां संघर्षाज्जन्यतेऽनलः ।\nरूपतन्मात्रसहितं त्रिभिस्तैः सह संमितम्",
    "१५०": "मनस्ताद्दृग्गुणगतं रसतन्मात्रवेदनम् ।\nक्षणाच्चेतत्यपां शैत्यं जलसंवित्ततो भवेत्",
    "१५१": "ततस्तादृग्गुणगतं मनो भावयति क्षणात् ।\nगन्धतन्मात्रमेतस्माद्भूमिसंवित्ततो भवेत्",
    "१५२": "अथेत्थंभूततन्मात्रवेष्टितं तनुतां जहत् ।\nवपुर्वह्निकणाकारं स्फुरितं व्योम्नि पश्यति",
    "१५३": "अहंकारकलायुक्तं बुद्धिबीजसमन्वितम् ।\nतत्पुर्यष्टकमित्युक्तं भूतहृत्पद्मषट्पदम्",
    "१५४": "तस्मिंस्तु तीव्रसंवेगाद्भावयद्भासुरं वपुः ।\nस्थूलतामेति पाकेन मनो बिल्वफलं यथा",
    "१५५": "मूषास्थद्रुतहेमाभं स्फुरितं विमलाम्बरे ।\nसंनिवेशमथादत्ते तत्तेजः स्वस्वभावतः",
    "१५६": "ऊर्ध्वं शिरःपिण्डमयमधः पादमयं तथा ।\nपार्श्वयोर्हस्तसंस्थानं मध्ये चोदरधर्मिणम्",
    "१५७": "कालेन स्फुटतामेत्य भवत्यमलविग्रहम् ।\nबुद्धिसत्त्वबलोत्साहविज्ञानैश्वर्यसंस्थितः",
    "१५८": "स एव भगवान्ब्रह्मा सर्वलोकपितामहः ।\nअवलोक्य वपुर्ब्रह्मा कान्तमात्मीयमुत्तमम्",
    "१५९": "चिन्तामभ्येत्य भगवांस्त्रिकालामलदर्शनः ।\nएतस्मिन्परमाकाशे चिन्मात्रैकात्मरूपिणी",
    "१६०": "अदृष्टपारपर्यन्ते प्रथमं किं भवेदिति ।\nइति चिन्तितवान्ब्रह्मा सद्यो जातामलात्मदृक्",
    "१६१": "अपश्यत्सर्गवृन्दानि समतीतान्यनेकशः ।\nस्मरत्यथो स सकलान्सर्वधर्मगुणक्रमात्",
    "१६२": "लीलया कल्पयामास चित्राः संकल्पतः प्रजाः ।\nनानाचारसमारम्भा गन्धर्वनगरं यथा",
    "१६३": "तासां स्वर्गापवर्गार्थं धर्मकामार्थसिद्धये ।\nअनन्तानि विचित्राणि शास्त्राणि समकल्पयत्",
    "१६४": "विरञ्चिरूपान्मनसः कल्पितत्वाज्जगत्स्थितेः ।\nतावत्स्थितिरियं प्रोक्ता तन्नाशे नाशमाप्नुयात्",
    "१६५": "न जायते न म्रियते क्वचित्किंचित्कदाचन ।\nपरमार्थेन विप्रेन्द्र मिथ्या सर्वं तु दृश्यते",
    "१६६": "कोशमाशाभुजङ्गानां संसाराडंबरं त्यज ।\nअसदेतदिति ज्ञात्वा मातृभावं निवेशय",
    "१६७": "गन्धर्वनगरस्यार्थे भूषितेऽभूषिते तथा ।\nअविद्यांशे सुतादौ वा कः क्रमः सुखदुःखयोः",
    "१६८": "धनदारेषु वृद्धेषु दुःखयुक्तं न तुष्टता ।\nवृद्धायां मोहमायायां कः समाश्वासवानिह",
    "१६९": "यैरेव जायते रागो मूर्खस्याधिकतां गतैः ।\nतैरेव भागैः प्राज्ञस्य विराग उपजायते",
    "१७०": "अतो निदाघ तत्त्वज्ञ व्यवहारेषु संसृतेः ।\nनष्टं नष्टमुपेक्षस्व प्राप्तं प्राप्तमुपाहर",
    "१७१": "अनागतानां भोगानामवाञ्छनमकृत्रिमम् ।\nआगतानां च संभोग इति पण्डितलक्षणम्",
    "१७२": "शुद्धं सदसतोर्मध्यं पदं बुद्ध्वावलंब्य च ।\nसबाह्याभ्यन्तरं दृश्यं मा गृहाण विमुञ्च मा",
    "१७३": "यस्य चेच्छा तथानिच्छा ज्ञस्य कर्मणि तिष्ठतः ।\nन तस्य लिप्यते प्रज्ञा पद्मपत्रमिवाम्बुभिः",
    "१७४": "यदि ते नेन्द्रियार्थश्रीः स्पन्दते हृदि वै द्विज ।\nतदा विज्ञातविज्ञेया समुत्तीर्णो भवार्णवात्",
    "१७५": "उच्चैःपदाय परया प्रज्ञया वासनागणात् ।\nपुष्पाद्गन्धमपोह्यारं चेतोवृत्तिं पृथक्कुरु",
    "१७६": "संसाराम्बुनिधावस्मिन्वासनाम्बुपरिप्लुते ।\nये प्रज्ञानावमारूढास्ते तीर्णाः पण्डिताः परे",
    "१७७": "न त्यजन्ति न वाञ्छन्ति व्यवहारं जगद्गतम् ।\nसर्वमेवानुवर्तन्ते पारावारविदो जनाः",
    "१७८": "अनन्तस्यात्मतत्त्वस्य सत्तासामान्यरूपिणः ।\nचितश्चेत्योन्मुखत्वं यत्तत्संकल्पाङ्कुरं विदुः",
    "१७९": "लेशतः प्राप्तसत्ताकः स एव घनतां शनैः ।\nयाति चित्तत्वमापूर्य दृढं जाड्याय मेघवत्",
    "१८०": "भावयन्ति चितिश्चैत्यं व्यतिरिक्तमिवात्मनः ।\nसंकल्पतामिवायाति बीजमङ्कुरतामिव",
    "१८१": "संकल्पनं हि संकल्पः स्वयमेव प्रजायते ।\nवर्धते स्वयमेवाशु दुःखाय न सुखाय यत्",
    "१८२": "मा संकल्पय संकल्पं मा भावं भावय स्थितौ ।\nसंकल्पनाशने यत्तो न भूयोऽननुगच्छति",
    "१८३": "भावनाभावमात्रेण संकल्पः क्षीयते स्वयम् ।\nसंकल्पेनैव संकल्पं मनसैव मनो मुने",
    "१८४": "छित्त्वा स्वात्मनि तिष्ठ त्वं किमेतावति दुष्करम् ।\nयथैवेदं नभः शून्यं जगच्छून्यं तथैव हि",
    "१८५": "तण्डुलस्य यथा चर्म यथा ताम्रस्य कालिमा ।\nनश्यति क्रियया विप्र पुरुषस्य तथा मलम्",
    "१८६": "जीवस्य तण्डुलस्येव मलं सहजमप्यलम् ।\nनश्यत्येव न सन्देहस्तस्मादुद्योगवान्भवेत्"
}