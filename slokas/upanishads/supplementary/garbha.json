{
    "१": "यद्गर्भोपनिषद्वेद्यं गर्भस्य स्वात्मबोधकम् ।\nशरीरापह्नवात्सिद्धं स्वमात्रं कलये हरिम् ॥\n\nॐ सहनाववत्विति शान्तिः ॥\n\nॐ पञ्चात्मकं पञ्चसु वर्तमानं षडाश्रयं\nषड्गुणयोगयुक्तम् ।\nतत्सप्तधातु त्रिमलं द्वियोनि\nचतुर्विधाहारमयं शरीरं भवति ॥\n\nपञ्चात्मकमिति कस्मात् पृथिव्यापस्तेजोवायुराकाशमिति ।\nअस्मिन्पञ्चात्मके\nशरीरे का पृथिवी का आपः किं तेजः को वायुः किमाकाशम् ।\nतत्र यत्कठिनं सा पृथिवी यद्द्रवं ता आपो यदुष्णं\nतत्तेजो यत्सञ्चरति स वायुः यत्सुषिरं तदाकाशमित्युच्यते ॥\n\nतत्र पृथिवी धारणे आपः पिण्डीकरणे तेजः प्रकाशने\nवायुर्गमने आकाशमवकाशप्रदाने । पृथक् श्रोत्रे\nशब्दोपलब्धौ त्वक् स्पर्शे चक्षुषी रूपे जिह्वा रसने\nनासिकाऽऽघ्राणे उपस्थश्चानन्दनेऽपानमुत्सर्गे बुद्ध्या\nबुद्ध्यति मनसा सङ्कल्पयति वाचा वदति । षडाश्रयमिति\nकस्मात् मधुराम्ललवणतिक्तकटुकषायरसान्विन्दते ।\nषड्जर्षभगान्धारमध्यमपञ्चमधैवतनिषादाश्चेति ।\nइष्टानिष्टशब्दसंज्ञाः प्रतिविधाः सप्तविधा भवन्ति",
    "२": "var  प्रणिधानाद्दशविधा भवन्ति\nशुक्लो रक्तः कृष्णो धूम्रः पीतः कपिलः पाण्डुर इति ।\nसप्तधातुमिति कस्मात् यदा देवदत्तस्य द्रव्यादिविषया\nजायन्ते ॥ परस्परं सौम्यगुणत्वात् षड्विधो रसो\nरसाच्छोणितं शोणितान्मांसं मांसान्मेदो मेदसः\nस्नावा स्नाव्नोऽस्थीन्यस्थिभ्यो मज्जा मज्ज्ञः शुक्रं\nशुक्रशोणितसंयोगादावर्तते गर्भो हृदि व्यवस्थां\nनयति । हृदयेऽन्तराग्निः अग्निस्थाने पित्तं पित्तस्थाने\nवायुः वायुस्थाने हृदयं प्राजापत्यात्क्रमात्",
    "३": "ऋतुकाले सम्प्रयोगादेकरात्रोषितं कलिलं भवति\nसप्तरात्रोषितं बुद्बुदं भवति अर्धमासाभ्यन्तरेण पिण्डो\nभवति मासाभ्यन्तरेण कठिनो भवति मासद्वयेन शिरः\nसम्पद्यते मासत्रयेण पादप्रवेशो भवति । अथ चतुर्थे मासे\nजठरकटिप्रदेशो भवति । पञ्चमे मासे पृष्ठवंशो भवति ।\nषष्ठे मासे मुखनासिकाक्षिश्रोत्राणि भवन्ति । सप्तमे\nमासे जीवेन संयुक्तो भवति । अष्टमे मासे सर्वसम्पूर्णो\nभवति । पितू रेतोऽतिरिक्तात् पुरुषो भवति । मातुः\nरेतोऽतिरिक्तात्स्त्रियो भवन्त्युभयोर्बीजतुल्यत्वान्नपुंसको\nभवति । व्याकुलितमनसोऽन्धाः खञ्जाः कुब्जा वामना\nभवन्ति । अन्योन्यवायुपरिपीडितशुक्रद्वैध्याद्द्विधा\nतनुः स्यात्ततो युग्माः प्रजायन्ते ॥ पञ्चात्मकः समर्थः\nपञ्चात्मकतेजसेद्धरसश्च सम्यग्ज्ञानात् ध्यानात्\nअक्षरमोङ्कारं चिन्तयति । तदेतदेकाक्षरं ज्ञात्वाऽष्टौ\nप्रकृतयः षोडश विकाराः शरीरे तस्यैवे देहिनाम् । अथ\nमात्राऽशितपीतनाडीसूत्रगतेन प्राण आप्यायते । अथ\nनवमे मासि सर्वलक्षणसम्पूर्णो भवति पूर्वजातीः स्मरति\nकृताकृतं च कर्म विभाति शुभाशुभं च कर्म विन्दति",
    "४": "नानायोनिसहस्राणि दृष्ट्वा चैव ततो मया ।\nआहारा विविधा भुक्ताः पीताश्च विविधाः स्तनाः ॥\n\nजातस्यैव मृतस्यैव जन्म चैव पुनः पुनः ।\nअहो दुःखोदधौ मग्नः न पश्यामि प्रतिक्रियाम् ॥\n\nयन्मया परिजनस्यार्थे कृतं कर्म शुभाशुभम् ।\nएकाकी तेन दह्यामि गतास्ते फलभोगिनः ॥\n\nयदि योन्यां प्रमुञ्चामि सांख्यं योगं समाश्रये ।\nअशुभक्षयकर्तारं फलमुक्तिप्रदायकम् ॥\n\nयदि योन्यां प्रमुञ्चामि तं प्रपद्ये महेश्वरम् ।\nअशुभक्षयकर्तारं फलमुक्तिप्रदायकम् ॥\n\nयदि योन्यां प्रमुञ्चामि तं प्रपद्ये\nभगवन्तं नारायणं देवम् ।\nअशुभक्षयकर्तारं फलमुक्तिप्रदायकम् ।\nयदि योन्यां प्रमुञ्चामि ध्याये ब्रह्म सनातनम् ॥\n\nअथ जन्तुः स्त्रीयोनिशतं योनिद्वारि\nसम्प्राप्तो यन्त्रेणापीड्यमानो महता दुःखेन जातमात्रस्तु\nवैष्णवेन वायुना संस्पृश्यते तदा न स्मरति जन्ममरणं\nन च कर्म शुभाशुभम्"
}