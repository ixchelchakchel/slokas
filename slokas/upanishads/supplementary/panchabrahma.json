{
    "१": "ॐ सह नाववतु ॥ सह नौ भुनक्तु ॥ सह वीर्यं करवावहै ॥\n\nतेजस्विनावधीतमस्तु  मा विद्विषावहै ॥\n\nॐ शान्तिः शान्तिः शान्तिः ॥\n\nहरिः ॐ ॥\n\nअथ पैप्पलादो भगवान्भो किमादौ किं जातमिति । सद्योजातमिति ।\nकिं भगव इति । अघोर इति । किं भगव इति । वामदेव इति ।\nकिं वा पुनरिमे भगव इति । तत्पुरुष इति । किं वा पुनरिमे भगव इति ।\nसर्वेषां दिव्यानां प्रेरयिता ईशान इति । ईशानो भूतभव्यस्य\nसर्वेषां देवयोगिनाम् । कति वर्णाः । कति भेदाः । कति शक्तयः ।\nयत्सर्वं तद्गुह्यम् । तस्मै नमो महादेवाय महारुद्राय प्रोवाच\nतस्मै भगवान्महेशः ।\nगोप्याद्गोप्यतरं लोके यद्यस्ति श्रुणु शाकल ।\nसद्योजातं मही पूषा रमा ब्रह्मः त्रिवृत्स्वरः",
    "२": "ऋग्वेदो गार्हपत्यं च मन्त्राः सप्तस्वरास्तथा ।\nवर्णं पीतं क्रिया शक्तिः सर्वाभीष्टफलप्रदम्",
    "३": "अघोरं सलिलं चन्द्रं गौरी वेद द्वितीयकम् ।\nनीर्दाभं स्वरं सान्द्रं दक्षिणाग्निरुदाहृतम्",
    "४": "पञ्चाशद्वर्णसंयुक्तं स्थितिरिच्छक्रियान्वितम् ।\nशक्तिरक्षणसंयुक्तं सर्वाघौघविनाशनम्",
    "५": "सर्वदुष्टप्रशमनं सर्वैश्वर्यफलप्रदम् ।\nवामदेव महाबोधदायकं पावनात्मकम्",
    "६": "विद्यालोकसमायुक्तं भानुकोटिसमप्रभम् ।\nप्रसन्नं सामवेदाख्यं नानाष्टकसमन्वितम्",
    "७": "धीरस्वरमधीनं चावहनीयमनुत्तमम् ।\nज्ञानसंहारसंयुक्तं शक्तिद्वयसमन्वितम्",
    "८": "वर्णं शुक्लं तमोमिश्रं पूर्णबोधकरं स्वयम् ।\nधामत्रयनियन्तारं धामत्रयसमन्वितम्",
    "९": "सर्वसौभाग्यदं नॄणां सर्वकर्मफलप्रदम् ।\nअष्टाक्षरसमायुक्तमष्टपत्रान्तरस्थितम्",
    "१०": "यत्तत्पुरुषं प्रोक्तं वायुमण्डलसंवृतम् ।\nपञ्चाग्निना समायुक्तं मन्त्रशक्तिनियामकम्",
    "११": "पञ्चाशत्स्वरवर्णाख्यमथर्ववेदस्वरूपकम् ।\nकोटिकोटिगणाध्यक्षं ब्रह्माण्डाखण्डविग्रहम्",
    "१२": "वर्णं रक्तं कामदं च सर्वाधिव्याधिभेषजम् ।\nसृष्टिस्थितिलयादीनां कारणं सर्वशक्तिधृक्",
    "१३": "अवस्थात्रितयातीतं तुरीयं ब्रह्मसंज्ञितम् ।\nब्रह्मविष्ण्वादिभिः सेव्यं सर्वेषां जनकं परम्",
    "१४": "ईशानं परमं विद्यात्प्रेरकं बुद्धिसाक्षिणम् ।\nआकाशात्मकमव्यक्तमोङ्कारस्वरभूषितम्",
    "१५": "सर्वदेवमयं शान्तं शान्त्यतीतं स्वराद्बहिः ।\nअकारादिस्वराध्यक्षमाकाशमयविग्रहम्",
    "१६": "पञ्चकृत्यनियन्तारं पञ्चब्रह्मात्मकं बृहत् ।\nपञ्चब्रह्मोपसंहारं कृत्वा स्वात्मनि संस्थितः",
    "१७": "स्वमायावैभवान्सर्वान्संहृत्य स्वात्मनि स्थितः ।\nपञ्चब्रह्मात्मकातीतो भासते स्वस्वतेजसा",
    "१८": "आदावन्ते च मध्ये च भाससे नान्यहेतुना ।\nमायया मोहिताः शम्भोर्महादेवं जगद्गुरुम्",
    "१९": "न जानन्ति सुराः सर्वे सर्वकारणकारणम् ।\nन सन्दृशे तिष्ठति रूपमस्य परात्परं पुरुषं विश्वधाम",
    "२०": "येन प्रकाशते विश्वं यत्रैव प्रविलीयते ।\nतद्ब्रह्म परमं शान्तं तद्ब्रह्मास्मि परमं पदम्",
    "२१": "पञ्चब्रह्म परं विद्यात्सद्योजातादिपूर्वकम् ।\nदृश्यते श्रूयते यच्च पञ्चब्रह्मात्मकं स्वयम्",
    "२२": "पञ्चधा वर्तमानं तं ब्रह्मकार्यमिति स्मृतम् ।\nब्रह्मकार्यमिति ज्ञात्वा ईशानं प्रतिपद्यते",
    "२३": "पञ्चब्रह्मात्मकं सर्वं स्वात्मनि प्रविलाप्य च ।\nसोऽहमस्मीति जानीयाद्विद्वान्ब्रह्माऽमृतो भवेत्",
    "२४": "इत्येतद्ब्रह्म जानीयाद्यः स मुक्तो न संशयः ।\nपञ्चाक्षरमयं शम्भुं परब्रह्मस्वरूपिणम्",
    "२५": "नकारादियकारान्तं ज्ञात्वा पञ्चाक्षरं जपेत् ।\nसर्वं पञ्चात्मकं विद्यात्पञ्चब्रह्मात्मतत्त्वतः",
    "२६": "पञ्चब्रह्मात्मिकीं विद्यां योऽधीते भक्तिभावितः ।\nस पञ्चात्मकतामेत्य भासते पञ्चधा स्वयम्",
    "२७": "एवमुक्त्वा महादेवो गालवस्य महात्मनः ।\nकृपां चकार तत्रैव स्वान्तर्धिमगमत्स्वयम्",
    "२८": "यस्य श्रवणमात्रेणाश्रुतमेव श्रुतं भवेत् ।\nअमतं च मतं ज्ञातमविज्ञातं च शाकल",
    "२९": "एकेनैव तु पिण्डेन मृत्तिकायाश्च गौतम ।\nविज्ञातं मृण्मयं सर्वं मृदभिन्नं हि कायकम्",
    "३०": "एकेन लोहमणिना सर्वं लोहमयं यथा ।\nविज्ञातं स्यादथैकेन नखानां कृन्तनेन च",
    "३१": "सर्वं कार्ष्णायसं ज्ञातं तदभिन्नं स्वभावतः ।\nकारणाभिन्नरूपेण कार्यं कारणमेव हि",
    "३२": "तद्रूपेण सदा सत्यं भेदेनोक्तिर्मृषा खलु ।\nतच्च कारणमेकं हि न भिन्नं नोभयात्मकम्",
    "३३": "भेदः सर्वत्र मिथ्यैव धर्मादेरनिरूपणात् ।\nअतश्च कारणं नित्यमेकमेवाद्वयं खलु",
    "३४": "अत्र कारणमद्वैतं शुद्धचैतन्यमेव हि ।\nअस्मिन्ब्रह्मपुरे वेश्म दहरं यदिदं मुने",
    "३५": "पुण्डरीकं तु तन्मध्ये आकाशो दहरोऽस्ति तत् ।\nस शिवः सच्चिदानन्दः सोऽन्वेष्टव्यो मुमुक्षिभिः",
    "३६": "अयं हृदि स्थितः साक्षी सर्वेषामविशेषतः ।\nतेनायं हृदयं प्रोक्तः शिवः संसारमोचकः"
}