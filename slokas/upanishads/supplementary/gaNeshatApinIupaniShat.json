{
    "२": "ॐ ॥ स विष्णुः स शिवः स ब्रह्मा सेन्द्रः सेन्दुः स सूर्यः\nस वायुः सोऽग्निः स ब्रह्मायमात्मने सर्वदेवाय आत्मने\nभूताय आत्मन इति मन्यन्ते । ॐ सोऽहं ॐ सोऽहं ॐ\nसोऽहमिति । ॐ ब्रह्मन् ॐ ब्रह्मन् ॐ ब्रह्मन्निति । ॐ शिवं\nॐ शिवं ॐ शिवमिति । तं गणेशं तं गणेशमिदं\nश्रेष्ठम् । ॐ गणानां त्वा गणपतिः ।सप्रियाणां त्वा\nप्रियपतिः । सनिधीनां त्वा निधिपतिः । ॐ तत्पुरुषाय\nविद्महे वक्रतुण्डाय धीमहि । तन्नो दन्ती प्रचोदयात् ।\nॐ तद्गणेशः । ॐ सद्गणेशः । ॐ परं गणेशः ।\nॐ ब्रह्म गणेशः । गणनाकारो नादः । एतत्सर्वो नादः ।\nसर्वाकारो नादः । एतदाकारो नादः । महान्नादः । स\nगणेशो महान् भवति । सोऽणुर्भवति । स वन्द्यो भवति । स\nमुख्यो भवति । स पूज्यो भवति । रूपवान् भवति ।\nअरूपवान् भावति । द्वैतो भवति । अद्वैतो भवति ।\nस्थावरस्वरूपवान् भवति । जङ्गमस्वरूपवान् भवति ।\nसचेतनविचेतनो भवति । सर्वं भवति । स गणेशोऽव्यक्तो\nयोऽणुर्यः श्रेष्ठः स वै वेगवत्तरः । अह्रस्वाह्रस्वश्च ।\nअतिह्रस्वातिह्रस्वातिह्रस्वश्च । अस्थूलास्थूलास्थूलश्च  ।\nॐ न वायुर्नाग्निराकाशो नापः पृथिवी न च  । न\nदृश्यं न दृश्यं न दृश्यम् । न शीतं नोष्णं न\nवर्षं च । न पीतं न पीतं न पीतम् । न श्वेतं न\nश्वेतं न श्वेतम् । न रक्तं न रक्तं न रक्तम् । न\nकृष्णं न कृष्णं न कृष्णम् । न रूपं न नाम न\nगुणम् ंअ प्राप्यं गणेशं मन्यन्ते । स शुद्धः स\nशुद्धः स शुद्धो गणेशः । स ब्रह्म स ब्रह्म स ब्रह्म\nगणेशः । स शिवः स शिवः स शिवो गणेशः । इन्द्रो गणेशो\nविष्णुर्गणेशः सूर्यो गणेश एतत्सर्वं गणेशः । स निर्गुणः\nस निरहङ्कारः स निर्विकल्पः स निरीहः स निराकार आनन्द-\nरूपस्तेजोरूपमनिर्वाच्यमप्रमेयः पुरातनो गणेशो निगद्यते ।\nस आद्यः सोऽक्षरः सोऽनन्तः सोऽव्ययो महान्पुरुषः ।\nतच्छुद्धं तच्छबलं ततः प्रकृतिमहत्तत्त्वानि जायन्ते ।\nततश्छाहङ्कारादिपञ्चतन्मात्राणि जायन्ते । ततः\nपृथ्व्यप्तेजो वाय्वाकाशपञ्चमहद्भूतानि जायन्ते ।\nपृथिव्या ओषधयः ओषधीभ्योमन्नाद्रेतस्ततः पुरुषस्ततः\nसर्वं ततः सर्वं ततः सर्वं ततः सर्वं जगत् । सर्वाणि\nभूतानि जायन्ते । देवा नु जायन्ते । ततश्च जीवन्ति । देवा\nनु जीवन्ति । यज्ञा नु जीवन्ति । सर्वं जीवति । स गणेश आत्मा\nविज्ञेयः । इत्युपनिषत् । य एवं वेद स मुख्यो भवतीति\nयाज्ञवल्क्य इति याज्ञवल्क्य इति ॥\n\nइति गणेशोत्तरतापिन्युपनिषत्सु द्वितीयोपनिषत्",
    "३": "ॐ ॥ गणेशो वै ब्रह्म तद्विद्यात् । यदिदं किञ्च सर्वं\nभूतं भव्यं जायमानं च तत्सर्वमित्याचक्षते ।\nअस्मान्नातः परं किञ्चित् । यो वै वेद स वेद ब्रह्म\nब्रह्मैवोपाप्नोति । तत्सर्वमित्याचक्षते । ब्रह्मविष्ण्वादि-\nगणानामीशभूतमित्याह तद्गणेश इति । तत्परमित्याह\nयमेते नाप्नुवन्ति पृथिवी सुवर्चा युवतिः सजोषाः । यद्वै\nवाङ् नाक्रामति मनसा सह नाग्निर्न पृथ्वी न तेजो न\nवायुर्न व्योम न जलमित्याह । नेन्द्रियं न शरीरं न नाम\nन रूपम् । न शुक्लं न रक्तं न पीतं न कृष्णमिति । न\nजाग्रन्न स्वप्नो न सुषुप्तिर्न वै तुरीया । तच्छुद्धमप्रा-\nप्यमप्राप्यं च । अज्ञेयं चाज्ञेयं च । विकल्पासहिष्णु\nतत्सशक्तिकं गजवक्त्रं गजाकारं जगदेवावरुन्धे ।\n\nदिवमनन्तशीर्षैर्दिशमनन्तकरैर्व्योमानन्तजठरैर्मही-\nमनन्तपादैः स्वतेजसा बाह्यान्तरीयान्व्याप्य तिष्ठतीत्याह ।\nतद्वै परं ब्रह्म गणेश इत्यात्मानं मन्यन्ते । तद्वै\nसर्वतः पश्यति स्म न किञ्चिद्ददर्श । ततो वै सोऽहमभूत् ।\nनैकाकिता युक्तेति गुणान्निर्ममे । नामे रजः स वै ब्रह्मा ।\nमुखात्सत्त्वं स वै विष्णुः । नयनात्तमः स वै हरः ।\nब्रह्माणमुपदिशति स्म ब्रह्मन् कुरु सृष्टिम् । ब्रह्मोवाच\nनाहं वेद्मि । गणेश उवाच मद्देहे ब्रह्माण्डान्तर्गतं\nविलोकय तथाविधामेव कुरु सृष्टिम् ।\nअथ ब्रह्मा जन्मद्वारेण ब्रह्माण्डान्तर्गतं विलोकयति स्म ।\nसमुद्रान् सरितः पर्वतान् वनानि  महीं दिवं पातालं च\nनरान् पशून्मृगान्नागान् हयान् गोव्रजान् सूर्याचन्द्रमसो\nनक्षत्राण्यग्नीन् वायुन्दिशस्ततो व सृष्टिमचीकरत् ।\nततश्चात्मानमिति मन्यते स्म । न वै मत्तः परं\nकिञ्चिदहमेव सर्वस्येश इति यावद्वदति तावत्क्रूरा अजायेरन् ।\nमहद्देहा जिह्वया भुवं लिहाना दंष्ट्राव्याप्ताकाशा\nमहच्छब्दा ब्रह्माणं हन्तुमुद्युक्ताः । तान्दृष्ट्वा-\nबिभ्यत्तत्सस्मार । ततश्चाग्रे कोटिसूर्यप्रतीकाशमानन्दरूपं\nगजवक्त्रं विलोकयति स्म । तुष्टावाथ गणेश्वरम् । त्वं\nनिर्माता क्ष्माभृतां सरितां सागराणां स्थावराणां\nजङ्गमानां च । त्वत्तः परतरं किञ्चिन्नैवास्ति जगतः\nप्रभो । कर्ता सर्वस्य विश्वस्य पातसंहारकारकः ।\nभवानिदं जगत्सर्वं व्याप्यैव परितिष्ठति ॥ इति स्तुत्वा\nब्रह्माणं तदुवाच ब्रह्मस्तपस्व तपस्वेत्युक्त्वाऽन्तर्हिते\nअस्मिन् ब्रह्मा तपश्चचार । कियत्स्वतीतेष्वनेहःसु तपसि\nस्थिते ब्रह्मणि पुरो भूत्वोवाच । प्रसन्नोऽहं प्रसन्नोऽहं\nवरान् वरय । श्रुत्वैवं वचोन्मील्य नयने यावत्पुरः पश्यति\nतावद्गणेशं ददर्श । स्तौति स्म । त्वं ब्रह्मा त्वं\nविष्णुस्त्वं हरस्त्वं प्रजापतिस्त्वमिन्द्रस्त्वं सूर्यस्त्वं\nसोमस्त्वं गणेशः । त्वया व्याप्तं चराचरं त्वदृते न\nहि किञ्चन । ततश्च गणेश उवाच । त्वं चाहं च न वै\nभिन्नौ कुरु सृष्टिं प्रजापते । शक्तिं गृहाण मद्दत्तां\nजगत्सर्जनकर्मणि ॥ ततो वै गृहीतायां शत्वा ब्रह्मणः\nसृष्टिरजायत । ब्राह्मणो वै मुखाज्जज्ञे बाह्वोः\nक्षत्रमूर्वोर्वैश्यः पद्भ्यां शूद्रश्चक्षुषो वै सूर्यो\nमनश्चन्द्रमा अग्निर्वै मुखात्प्राणाद्वायुर्नाभेर्व्योम\nशीर्ष्णो द्यौः पद्भ्यां भूमिर्दिशः श्रोत्रात् । तथा\nलोकानकल्पयन्निति । ततो वै सत्त्वमुवाच त्वं वै विष्णुः पाहि\nपाहि जगत्सर्वम् । विष्णुरुवाच न मे शक्तिः । सोवाच\nगृहानेमां विद्याम् । ततो वै सत्त्वं तामादाय जगत्पाति स्म ।\nहरमुवाच कुरु हर संहारम् । जगद्धरणाद्धरो भव ।\nहरश्चात्मानमित्यवैति स्म न वै मत्परं किञ्चिद्विश्वस्यादि-\nरहं हर इति गर्वं दधौ यावत्तावद्व्याप्तं व्योम गजवक्त्रै-\nर्महच्छब्दैर्हरं हर्तुमुद्युक्तैः । हरो वै विलोक्य रुदति स्म ।\nरोदनाद्रुद्रसञ्ज्ञः । ततस्तं पुरुषं स्मृत्वा तुष्टाव\nत्वं ब्रह्मा त्वं कर्ता त्वं प्रधानं त्वं लोकान् सृजसि\nरक्षसि हरसि । विश्वाधारस्त्वमनाधारोऽनाधेयोऽनिर्देश्यो-\nऽप्रतर्क्यो व्याप्येदं सर्वं तिष्ठसीति स्तवनाद्विनायकं\nददर्श । ततश्च तं ननाम । गणेश उवाच कुरु हर\nहरणम् । तद्वै संहर्ताऽभूद्रुद्रः । य एवं वेद स गणेशो\nभवति । इत्युपनिषत् ॥\n\nइति गणेशोत्तरतापिन्युपनिषत्सु तृतीयोपनिषत्",
    "४": "ॐ ॥ गणेशो वै सदजायत तद्वै परं ब्रह्म । तद्विदाप्नोति\nपरम् । तदेषाभ्युक्ता यदनादिभूतं यदनन्तरूपं\nयद्विज्ञानरूपं यद्देवाः सर्वे ब्रह्म ज्येष्ठमुपासते न\nवै कार्यं करणं न तत्समश्चाधिकश्च दृश्यः ।\nसूर्योऽस्माद्भीत उदेति । वातोऽस्माद्भीतः पवते । अग्निर्वै\nभीतस्तिष्ठति । तच्चित्स्वरूपं निर्विकारमद्वैतं च ।\nतन्मायाशबलमजनीत्याह । अनेन यथा तमस्ततश्चोमिति\nध्वनिरभूत् । स वै गजाकारः । अनिर्वचनीया सैव माया\nजगद्बीजमित्याह । सैव प्रकृतिरिति गणेश इति प्रधानमिति च\nमायाशबलमिति च । एतस्माद्वै महत्तत्त्वमजायत । ततः\nकराग्रेणाहङ्कारं सृष्टवान् । स वै त्रिविधः सात्त्विको\nराजसतामसश्चेति । सात्त्विकी ज्ञानशक्तिः । राजसी\nक्रियाशक्तिः । तामसी द्रव्यशक्तिः । तामस्याः पञ्च-\nतन्मात्रा अजायन्त पञ्चभूतान्यजायन्त । राजस्याः\nपञ्च ज्ञानेन्द्रियाणि पञ्च कर्मेन्द्रियाणि पञ्च\nवायवश्चाजायन्त । सात्त्विक्या दिशो वायुः सूर्यो\nवरुणोऽश्विनाविति ज्ञानेन्द्रियदेवता अग्निरिन्द्रो विष्णुः\nप्रजापतिर्मित्र इति कर्मेन्द्रियदेवताः । इदमादिपुरुषरूपम् ।\nपरमात्मनः सूक्ष्मशरीरमिदमेवोच्यते । अथ द्वितीयम् ।\nपञ्चतन्मात्राः पञ्चसूक्ष्मभूतान्युपादाय\nपञ्चीकरणे कृते पञ्चमहाभूतान्यजायन्त ।\nअवशिष्टानां पञ्चपञ्चाशानां कल्पारम्भसमये\nभूतविभागे चैतन्यप्रवेशादहमित्यभिमानः ।\nतस्मादादिगणेशो भवानुच्यते । ततो वै भूतेभ्यश्चतुर्दश\nलोक अजायेरन् । तदन्तर्गतजीवराशयः स्थूलशरीरैः सह\nविराडित्युच्यते । इति द्वितीयम् । राजसो ब्रह्मा सात्त्विको\nविष्णुस्तामसो वै हरः । त्रयं मिलित्वा परस्परमुवाच\nअहमेव सर्वस्येश इति । ततो वै परस्परमसहमानाश्चोर्ध्वं\nजग्मुः । तत्र न किञ्चिद्ददृशुः । ततश्चाधःप्रदेशे\nदशदिक्षु भ्रमन्तो न किञ्चित्पश्यन्ति स्म । ततो वै\nध्यानस्थिता अभूवन् । ततश्च हृद्देशे महान्तं\nपुरुषं गजवक्त्रमसङ्ख्यशीर्षमसङ्ख्यपाद-\nमनन्तकरं तेजसा व्याप्ताखिललोकं ब्रह्ममूर्धानं\nदिक्श्रवणं ब्रह्माण्डगण्डं चिद्व्योमतालुकं सत्यजननं\nच जगदुत्पत्त्यपायोन्मेषनिमेषं सोमार्काग्निनेत्रं\nपर्वतेशरदं पुण्यापुण्योष्ठं ग्रहोडुदशनं\nभारतीजिह्वं शक्रघ्राणं कुलगोत्रांसं सोमेन कण्ठं\nहरशिरोरुहं सरिन्नदभुजमुरगाङ्गुलिकमृक्षनखं\nश्रीहृत्कामाकाशनाभिकं सागरोदरं महीकटिदेशं\nसृष्टिलिङ्गकं पर्वतेशोरुं दस्रजानुकं जठरान्तः-\nस्थितयक्षगन्धर्वरक्षःकिन्नरमानुषं पातालजङ्घकं\nमुनिचरणं कालाङ्गुष्ठकं तारकाजाललाङ्गुलं\nदृष्ट्वा स्तुवन्ति स्म । यतो वा इमानि भूतानि जायन्ते\nयतोऽग्निः पृथिव्यप्तेजो वायुर्यत्कराग्राद्ब्रह्मविष्णुरुद्रा\nअजायन्त यतो वै समुद्राः सरितः पर्वताश्च यतो वै\nचराचरमिति स्तवनात्प्रसन्नो भूत्वोवाचाऽहं सर्वस्येशो\nमत्तः सर्वाणि भूतानि मत्तः सर्वं चराचरं भवन्तो\nवै न मद्भिन्ना गुणा मे वै न संशयः । गुणेशं मां\nहृदि सञ्चिन्त्य राजस त्वं जगत्कुरु सात्विक त्वं पालय\nतामस त्वं हरेत्युक्त्वान्तर्हितः । स वै गणेशः । सर्वात्मा\nविज्ञेयः सर्वदेवात्मा वै स एकः । य एवं वेद स गणेशो\nभवति । इत्युपनिषत् ।\n\nइति गणेशोत्तरतापिन्युपनिषत्सु चतुर्थोपनिषत्",
    "५": "ॐ ॥ देवा ह वै रुद्रमब्रुवन् कथमेतस्योपासनम् । स\nहोवाच रुद्रो गणको निचृद्गायत्री श्रीगणपतेरेनं\nमन्त्रराजमन्योन्याभावात्प्रणवस्वरूपस्यास्य परमात्म-\nनोऽङ्गानि जानीते स जानाति सोऽमृतत्वं च गच्छति ।\nयोऽधीते स सर्वं तरति । य एनं मन्त्रराजं गणपतेः\nसर्वदं नित्यं जपति सोऽग्निं स्तम्भयति स उदकं\nस्तम्भयति स वायुं स्तम्भयति स सूर्यं स्तम्भयति स\nसर्वान्देवान्स्तम्भयति स विषं स्तम्भयति स सर्वोपद्रवा-\nन्स्तम्भयति । इत्युपनिषत् । य एनं मन्त्रराजं नित्यमधीते\nस विघ्नानाकर्षयति देवान्यक्षान् रोगान् ग्रहान्मनुष्यान्\nसर्वानाकर्षयति । स भूर्लोकं जयति स भुवर्लोकं जयति\nस स्वर्लोकं स महर्लोकं स जनोलोकं स तपोलोकं स\nसत्यलोकं स सप्तलोकं स सर्वलोकं जयति । सोऽग्निष्टोमेन\nयजते सोऽत्यग्निष्टोमेन स उक्थ्येन स षोडशीयेन स\nवाजपेयेन सोऽतिरात्रेण सोऽप्तोर्यामेण स सर्वैः\nक्रतुभिर्यजते । य एनं मन्त्रराजं वैघ्नराजं\nनित्यमधीते स ऋचोऽधीते स यजूंष्यधीते स\nसामान्यधीते सोऽथर्वणमधीते सोऽङ्गिरसमधीते स\nशाखा अधीते स पुराणान्यधीते स कल्पानधीते स गाथा\nअधीते स नाराशंसीरधीते स प्रणवमधीते । य एनं\nमन्त्रराजं गाणेशं वेद स सर्वं वेद स सर्वं वेद ।\nस वेदसमः स मुनिसमः स नागसमः स सूर्यसमः\nसोऽग्निसम इति । उपनीतैकाधिकशतं गृहस्थैकाधिकशतं\nवानप्रस्थकाधिकशतं रुद्रजापकसमम् ।\nयतीनामेकाधिकशतमथर्वशिरःशिखाध्यापकसमम् ।\nरुद्रजापकैकाधिकशतमथर्वशिरःशिखाध्यापकैकाधिकशतं\nगाणेशतापनीयोपनिषदध्यापकसमम् । मन्त्रराजजापकस्य\nयत्र रविसोमौ न तपतो यत्र वायुर्नक्षत्राणि न वाति\nभान्ति यत्राग्निर्मृत्युर्न दहति प्रविशति यत्र मोहो न\nदुःखं सदानन्दं परानन्दं समं शाश्वतं\nसदाशिवं परं ब्रह्मादिवन्दितं योगिध्येयं परमं\nपदं चिन्मात्रं ब्रह्मणस्पतिमेकाक्षरमेवं\nपरमात्मानं बाह्यान्ते लब्धांशं हृदि समावेश्य\nकिञ्चिज्जप्त्वा ततो न जपो न माला नासनं न\nध्यानावाहनादि । स्वयमवतीर्णो ह्ययमात्मा ब्रह्म\nसोऽहमात्मा चतुष्पात् । बहिःप्रज्ञः प्रविविक्तभुक्\nतैजसः । यत्र सुप्तो न कञ्चन कामं कामयते न\nकञ्चन स्वप्नं पश्यति तत्सुषुप्तम् । तत्रैकीभूतः\nप्रज्ञानघन एवानन्दभुक् चेतोमुखः प्राज्ञः । एष\nसर्वेश्वरः सर्वान्तर्यामी एष योनिः सर्वभूतानाम् । न\nबहिःप्रज्ञं नान्तःप्रज्ञं नोभयतःप्रज्ञं न\nप्रज्ञानघनमव्यपदेश्यमव्यवहार्यमग्राह्यमलक्षण-\nमचिन्त्यमैकात्म्यप्रत्ययसारं प्रपञ्चोपशमं\nशिवमद्वैतमेवं चतुष्पादं ध्यायन् स एवात्मा\nभवति । स आत्मा विज्ञेयः सदोज्ज्वलोऽविद्यातत्कार्यहीनः\nस्वात्मबन्धरहितो द्वैतरहितो निरस्ताविद्यातमोमोहा-\nहङ्कारप्रधानमहमेव सर्वमिति सम्भाव्य विघ्नराज-\nब्रह्मण्यमृते तेजोमये परञ्ज्योतिर्मये सदानन्दमये\nस्वप्रकाशे सदोदिते नित्ये शुद्धे मुक्ते ज्ञेश्वरे परे ब्रह्मणि\nरमते रमते रमते रमते । य एवं गणेशतापनी-\nयोपनिषदं वेद स संसारं तरति घोरं तरति दुःखं\nतरति विघ्नांस्तरति महोपसर्गं तरति । आनन्दो भवति स\nनित्यो भवति स शुद्धो भवति स मुक्तो भवति स स्वप्रकाशो\nभवति स ईश्वरो भवति स मुख्यो भवति स वैश्वानरो\nभवति स तैजसो भवति स प्राज्ञो भवति स साक्षी भवति\nस एव भवति स सर्वो भवति स सर्वो भवतीति । इत्युपनिषत् ।\nॐ स ह नाववतु ॥\n\nइति गणेशोत्तरतापिन्युपनिषत्सु पञ्चमोपनिषत्",
    "६": "ॐ ॥ अथोवाच भगवती गौरी ह वै रुद्रमेतस्य\nमन्त्रराजस्यानुष्ठानविधिं मे ब्रूहीति । स होवाच\nरुद्रो विधिं लब्धांशं गुरुदेवतयोरालभ्य मनसा\nपुष्पं निवेद्योपक्रम्य भूतोत्सारणमासनबन्धाद्यात्म-\nरक्षासुनियमभूतशुद्धिप्राणस्थापनप्रणवावर्तन-\nमातृपूजनान्तर्मातृकान्तर्यागादि सम्पाद्यात्र\nकेचन समन्त्रं मूलवैदिककल्परुपक्रमं ग्रहण-\nसमर्पणनिवेदनानि बाह्येऽन्यथेति महार्थ्यं शङ्खं\nत्रिपाद्योर्गन्धादिना पूजितयोः स्थाप्य पात्रासादनं\nदक्षिणोपक्रमेण पाद्यार्घ्याचमनमधुपर्कपुन-\nराचमननिवेदनपात्राणि संस्थासु यथोपदिष्टं\nचतुर्थ्योः पर्वणि संस्थासु यथाविधि स्थाप्य निवेदने\nप्रक्षालनमेव ततोऽर्वाक् पञ्चामृतपात्राणि रिक्तं\nच मूलेनालभ्य निवेदिनार्घ्योदकेनात्मानं पात्राणि\nसम्भारं च प्रोक्ष्य पात्रातिरिक्तानि महार्घ्योदकेन\nसर्वनिवेदनं करशुद्धिं मूलासुनियमं यथोक्तर्षि-\nच्छन्दोदैवतं स्मृत्वा विनियोगश्च नित्ये पूजाङ्गो\nजपो जपाङ्गा पूजा जप इत्यङ्गुष्ठव्यापकस्यान्ता-\nष्टाङ्गदण्डिमुण्डिन्यासादि कृत्वा मुखमवेक्ष्या-\nत्मानं देवरूपिणं सम्भाव्य मूर्ध्नि पुष्पं दत्त्वा\nपीठं सम्पूज्यासनं दत्त्वा ऋष्यादि कृत्वा ध्यात्वा\nहृदयाम्भोजे योगिनोऽत्र जपन्ति । स्वान्ताम्भोजाद्देव-\nमावाह्य मुद्रां दर्शयित्वा देवस्य सकलीकरणाङ्गु-\nष्ठहृदयार्पिन्या स्वान्ते मुद्रां निवेद्य पात्राणि च\nमूलेन दत्त्वा रिक्ते पञ्चामृतं संयोज्य तेन\nपञ्चवारं सकृद्वाऽभिषिच्य नित्येन सन्तर्प्य\nकल्पस्तवनादिपुरुषसूक्तरुद्राध्यायघोषशान्त्यादिना\nमूलेन चाभिषिच्य सर्वपूजां निवेद्य दीपं त्रिर्भ्राम्य\nसव्येनाप्लाव्य महानैवेद्यपीठावरणान्युपसंहृत्य\nदर्शयेत् । ताम्बूलान्ते किञ्चिन्मूलमावर्त्य पुनर्धू-\nपादित्रयभक्ष्यादि निवेद्य मुद्राः सर्वोपचारस्य\nदर्शयित्वा निवेदनमिदमासनं नमः पाद्ये एषोऽर्घ्यः\nस्वाहेति दक्षिणकरेऽर्घ्ये इदं स्वधेति पुरस्त्रिके मुखे नम\nइति स्नानेष्वेष गन्धो नमोऽक्षतेषु ॐ पुष्पाणि नमः\nपुष्पेष्वेष धूपो दीपो नमो धूपदीपयोः समर्पयामीति\nनैवेद्यफलताम्बूलेषु निवेदयामि नमो हिरण्ये एष\nपुष्पाञ्जलिर्नम इति मालायामिति परमं रहस्यमप्र-\nकाश्यं बीजं य एवं वेद स सर्वं वेद स सर्वं वेद ।\nवर्णार्थं लब्धांशेन मन्त्रार्थेन च पीठावरण-\nदेवतावधानेन वा जपति स जपति । मुख्यं लब्धांश-\nमासनं मृदुलं भुक्तरिक्तवासःकौसुम्भमाञ्जिष्ठ-\nरक्तकम्बलचित्रमृगव्याघ्राजिनं वा यथोक्तमुक्तान्यतरै\nरासनान्तरयोजनास्फटिककमलभद्राक्षमणिमुक्ता-\nप्रवालरुद्राक्षकुशग्रन्थिषु वा जपति स जपति ।\nकुशमयी नित्याक्षालनं चन्दनालेपो धूपेनाभिमन्त्रय\nपृथगभिमन्त्रणं सद्योजातैः पञ्चभिः प्राण-\nस्थापनजीवनतर्पणगुप्तानि च स्वमूले गुह्यं वामेन\nस्पृशेन्न दर्शयेत् । एवं श्रावणे पवित्रेण मधौ\nदमनेन जपमालया महानवम्यां तापस्यां चतुर्थ्यां\nतिललड्डुकैः सप्तम्यां शीतलचन्दनेन शिवरात्र्यां\nबिल्वदलमालयाऽन्यस्मिपर्वणि महत्यार्चयन्ति तेऽर्चयन्ति ।\nमोदकपृथुकलाजसक्तुरम्भाफलेक्षुनारीकेला-\nपूपानन्यानि च यथोपदिष्टमाहुतिभिर्जुहोति । जपश्च\nप्राक्प्रवणे होमोऽन्यथोपास्यः । एवं यः करोति\nसोऽमृतत्वं विन्दति स प्रतिष्ठां प्राप्नोति मुक्तिं विन्दति\nभुक्तिं भुनक्ति वाचं वदति यशो लभते । इदं रहस्यं\nयो जानाति स जानाति योऽधीते सोऽधीते स आनन्दो भवति स\nनित्यो भवति स विशुद्धो भवति स मुक्तो भवति स प्रकाशो\nभवति स दयावान्भवति ज्ञानवान्भवत्यानन्दवान्भवति\nविज्ञानवान्भवति विज्ञानानन्दो भवति सोऽमृतत्वं-\nभवत्यमृतत्वं भवतीति ।\n\nॐ स ह नाववत्विति शान्तिः ॥\n\nइति गणेशोत्तरतापिन्युपनिषत्सु षष्ठोपनिषत्",
    "७": "ऋग्यजुःसामाथर्वाश्चत्वारः पादा भवन्ति । रायस्पोषस्य\nदाता चेति प्रथमः पादो भवति ऋग्वै प्रथमः पादः ।\nनिधिदाताऽन्नदो मत इति द्वितीयः पादः यजुर्वै द्वितीयः पादः ।\nरक्षोहणो वो बलगहन इति तृतीयः पादः साम वै तृतीयः\nपादः । वक्रतुण्डाय हुमिति चतुर्थः पादः अथर्वश्चतुर्थः\nपादोऽथर्वश्चतुर्थः पाद इति",
    "१": "इत्याथर्वणीया गणेशपूर्वतापिन्युपनिषत्समाप्ता ॥\n\nअथ गणेशोत्तरतापिन्युपनिषत् ॥\nॐ ॥ ओमित्येकाक्षरं ब्रह्मेदं सर्वम् । तस्योपव्याख्यानम् ।\nसर्वं भूतं भव्यं भविष्यदिति सर्वमोङ्कार एव ।\nएतच्चान्यच्च त्रिकालातीतं तदप्योङ्कार एव । सर्वं\nह्येतद्गणेशोऽयमात्मा ब्रह्मेति । सोऽयमात्मा चतुष्पात् ।\nजागरितस्थानो बहिःप्रज्ञः सप्ताङ्ग एकोनविंशतिमुखः\nस्थूलभुग्वैश्वानरः प्रथमः पादः । स्वप्नस्थानोऽन्तः-\nप्रज्ञः सप्ताङ्ग एकोनविंशतिमुखः प्रविविक्तभुक् तैजसो\nद्वितीयः पादः । यत्र सुप्तो न कञ्चन कामं कामयते न\nकञ्चन स्वप्नं पश्यति तत्सुषुप्तम् । सुषुप्तिस्थान एकीभूतः\nप्रज्ञानघन एवानन्दभुक् चेतोमुखः प्राज्ञस्तृतीयः\nपादः । एष सर्वेश्वर एष सर्वज्ञ एषोऽन्तर्याम्येष योनिः\nसर्वस्य प्रभवाप्ययौ हि भूतानाम् । नान्तःप्रज्ञं न\nबहिःप्रज्ञं नोभयतःप्रज्ञं न प्रज्ञं नाप्रज्ञं\n\nन प्रज्ञानघनमदृष्टमव्यवहार्यमग्राह्यमलक्षण-\nमचिन्त्यमव्यपदेश्यमैकात्म्यप्रत्ययसारं प्रपञ्चोपशमं\nशिवमद्वैतं चतुर्थं मन्यन्ते स गणेश आत्मा विज्ञेयः ।\nसदोज्ज्वलो विद्यातत्कार्यहीनः स्वात्मबन्धरहितः सर्वदोषरहित\nआनन्दरूपः सर्वाधिष्ठानः सन्मात्रो निरस्ताविद्यातमोमोह-\nमेवेति सम्भाव्याहमों तत्सत्परं ब्रह्म विघ्नराजश्चिदात्मकः\nसोऽहमों तद्विनायकं परं ज्योती रसोऽहमित्यात्मानमादाय\nमनसा ब्रह्मणैकीकुर्यात् । विनायकोऽहमित्येतत्तत्त्वतः प्रवदन्ति\nये । न ते संसारिणो नूनं प्रमोदो वै न संशयः ॥ इत्युपनिषत् ।\nय एवं वेद स मुख्यो भवतीति याज्ञवल्क्य इति याज्ञवल्क्य इति ।\nएतदेव परं ध्यानमेतदेव परं तपः । विनायकस्य यज्ज्ञानं\nपूजनं भवमोचनम् ॥ अश्वमेधसहस्राणि वाजपेयशतानि च ।\nएकस्य ध्यानयोगस्य कलां नार्हन्ति षोडशीम् ॥\nइति गणेशोत्तरतापिन्युपनिषत्सु प्रथमोपनिषत्"
}