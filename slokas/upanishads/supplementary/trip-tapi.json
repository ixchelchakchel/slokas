{
    "१": "देवा ह वै भगवन्तमब्रुवन्स्वामिन्नः कथितं स्फुटं\nक्रियाकाण्डं सविषयं त्रैपुरमिति । अथ परमनिर्विशेषं\nकथयस्वेति । तान्होवाच भगवांस्तुरीयया माययान्त्यया\nनिर्दिष्टं परमं ब्रह्मेति । परमपुरुषं चिद्रूपं\nपरमात्मेति । श्रोता मन्ता द्रष्टादेष्टा स्प्रष्टाघोष्टा\nविज्ञाता प्रज्ञाता सर्वेषां पुरुषाणामन्तःपुरुषः\nस आत्मा स विज्ञेय इति । न तत्र लोका अलोका न तत्र देवा अदेवाः\nपशवोऽपशवस्तापसो न तापसः पौल्कसो न पौल्कसो\nविप्रा न विप्राः । स इत्येकमेव परं ब्रह्म विभ्राजते निर्वाणम् ।\nन तत्र देवा ऋषयः पितर ईशते प्रतिबुद्धः सर्वविद्येति ।\nतत्रैते श्लोका भवन्ति ।\nअतो निर्विषयं नित्यं मनः कार्यं मुमुक्षुणा ।\nयतो निर्विषयो नाम मनसो मुक्तिरिष्यते",
    "२": "मनो हि द्विविधं प्रोक्तं शुद्धं चाशुद्धमेव च ।\nअशुद्धं कामसंकल्पं शुद्धं कामविवर्जितम्",
    "३": "मन एव मनुष्याणां कारणं बन्धमोक्षयोः ।\nबन्धनं विषयासक्तं मुक्त्यै निर्विषयं मनः",
    "४": "निरस्तविषयासङ्गं संनिरुध्य मनो हृदि ।\nयदा यात्यमनीभावस्तदा तत्परमं पदम्",
    "५": "इत्येकं परब्रह्मरूपं सर्वभूताधिवासं तुरीयं\nजानीते सोऽक्षरे परमे व्योमन्यधिवसति । य एतां विद्यां\nतुरीयां ब्रह्मयोनिस्वरूपां तामिहायुषे शरणमहं\nप्रपद्ये । आकाशाद्यनुक्रमेण सर्वेषां वा एतद्भूतानामाकाशः\nपरायणम् । सर्वाणि ह वा इमानि भूतान्याकाशादेव जायन्ते ।\nआकाश एव लीयन्ते । तस्मादेव जातानि जीवन्ति । तस्मादाकाशजं\nबीजं विन्द्यात् । तदेवाकाशपीठं स्पार्शनं पीठं\nतेजःपीठममृतपीठं रत्नपीठं जानीयात् । यो जानीते\nसोऽमृतत्वं च गच्छति । तस्मादेतां तुरीयां श्रीकामराजीयामेकादशधा\nभिन्नमेकाक्षरं ब्रह्मेति यो जानीते स तुरीयं पदं प्राप्नोति ।\nय एवं वेदेति महोपनिषत् ॥\n\nइति पञ्चमोपनिषत्",
    "६": "नैव चिन्त्यं न चाचिन्त्यं न चिन्त्यं चिन्त्यमेव च ।\nपक्षपातविनिर्मुक्तं ब्रह्म सम्पद्यते ध्रुवम्",
    "७": "स्वरेण सल्लयेद्योगी स्वरं संभावयेत्परम् ।\nअस्वरेण तु भावेन न भावो भाव इष्यते",
    "८": "तदेव निष्कलं ब्रह्म निर्विकल्पं निरञ्जनम् ।\nतद्ब्रह्माहमिति ज्ञात्वा ब्रह्म सम्पद्यते क्रमात्",
    "९": "निर्विकल्पमनन्तं च हेतुदृष्टान्तवर्जितम् ।\nअप्रमेयमनाद्यन्तं यज्ज्ञात्वा मुच्यते बुधः",
    "१०": "न निरोधो न चोत्पत्तिर्न बद्धो न च साधकः ।\nन मुमुक्षुर्न वै मुक्त इत्येषा परमार्थता",
    "१२": "एक एव हि भूतात्मा भूतेभूते व्यवस्थितः ।\nएकधा बहुधा चैव दृश्यते जलचन्द्रवत्",
    "१३": "घटसंवृतमाकाशं नीयमाने घटे यथा ।\nघटो नीयेत नाकाशं तथा जीवो नभोपमः",
    "१४": "घटवद्विविधाकारं भिद्यमां पुनः पुनः ।\nतद्भेदे च न जानाति स जानाति च नित्यशः",
    "१५": "शब्दमायावृतो यावत्तावत्तिष्ठति पुष्कले ।\nभिन्ने तमसि चैकत्वमेक एवानुपश्यति",
    "१६": "शब्दार्णमपरं ब्रह्म तस्मिन्क्षीणे यदक्षरम् ।\nतद्विद्वानक्षरं ध्यायेद्यदीच्छेच्छान्तिमात्मनः",
    "१७": "द्वे ब्रह्मणी हि मन्तव्ये शब्दब्रह्म परं च यत् ।\nशब्दब्रह्मणि निष्णातः परं ब्रह्माधिगच्छति",
    "१८": "ग्रन्थमभ्यस्य मेधावी ज्ञानविज्ञानतत्परः ।\nपलालमिव धान्यार्थी त्यजेद्ग्रन्थमशेषतः",
    "१९": "गवामनेकवर्णानां क्षीरस्याप्येकवर्णता ।\nक्षीरवत्पश्यति ज्ञानी लिङ्गिनस्तु गवां यथा",
    "२०": "ज्ञाननेत्रं समाधाय स महत्परमं पदम् ।\nनिष्कलं निश्चलं शान्तं ब्रह्माहमिति संस्मरेत्"
}