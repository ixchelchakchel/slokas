shridharasvami


 श्रीकृष्णाष्टकम् 
यद्ब्रह्मनिर्गुणमिति श्रुतयो वदन्ति
      यद्दिव्यभक्तिवशगः स्थिरसौख्यमेति ।
यस्मिन् स्थिते तु भवमेति पुनर्न कश्चित्
      तत्कृष्णदिव्यपदपङ्कजमाश्रयेहम् ॥ १॥

यस्मिन्न जीवजगदादिकबन्धजालं
      ब्रह्मैव यत्स्वमहसैव सदा चकास्ति ।
यस्मिन् परे सुखघने न विभिन्नमीषत्
      तत्कृष्णदिव्यपदपङ्कजमाश्रयेहम् ॥ २॥

कार्यं न कारणमपीति न यस्य किञिचत्
      स्वानन्दमात्रमिह यत्परिपूर्णमेकम् ।
माया न तत्सकलकार्यमुदेति यस्मिन्
      तत्कृष्णादिव्यपदपङ्कजमाश्रयेहम् ॥ ३॥

यन्नेति नेति वचनैर्निगमा अवोचुः
      नश्येन्न यत्क्वचिदिहास्य विनाशकत्वात् ।
यच्छाश्वतं विततमद्वयचित्स्वरूपं
      तत्कृष्णदिव्यपदपङ्कजमाश्रयेहम् ॥ ४॥

यस्मिन्न किल्विषमिदं किल देहजातं
      यस्मिंस्तथा न खलु भाति मनःकृतं यत् ।
यस्मिन्न जन्मगुणकर्मजपाशबन्धः
      तत्कृष्णदिव्यपदपङ्कजमाश्रयेहम् ॥ ५॥

ब्रह्माण्डमीदृगथवा न तथैव पिण्डं
      पुंस्त्री तथा च पुरूषः प्रकृतिर्न यत्र ।
सर्वज्ञ ईश इति यत्र च नैव जीवः
      तत्कृष्णदिव्यपदपङ्कजमाश्रयेहम् ॥ ६॥

यन्मङ्गलं परमहोखिलमङ्गलानां
      सत्यस्यसत्यमिति यत्प्रथितं च वेदैः ।
यत्सौख्यलेशत इमे त्रिदशाश्च धन्याः
      तत्कृष्णदिव्यपदपङ्कजमाश्रयेहम् ॥ ७॥

यत्सर्वचेतनमहोऽपि न यत्र सर्वं
      स्वेनैव सर्वहृदयेहमिति स्फुटं यत् ।
ज्ञात्वा स्वसौख्यमिति यन्मुनयो विमुक्ताः
      तत्कृष्णदिव्यपदपङ्कजमाश्रयेहम् । ८॥

त्रैलोक्यपावनी पुण्या मुक्तिदा कृष्णसंस्तुतिः ।
भद्रं तनोतु लोकेषु गङ्गेव किल सर्वदा ॥ ९॥

इति श्रीमत् परमहंसपरिव्राजकाचार्य सद्गुरू भगवान
श्रीधरस्वामीमहाराजविरचितं श्रीकृष्णाष्टकं सम्पूर्णम् ।

रचनाकाळः श्रीकृष्णजन्माष्टमी, संवत्सर- १९४३
रचनास्थळः काॅफी उद्यान, चिक्कमगळूरु



