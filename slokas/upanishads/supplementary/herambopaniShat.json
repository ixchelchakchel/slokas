{
    "१": "ॐ सहनाववतु । सह नौ भुनक्तु ।\nसह वीर्यं करवावहै ।\nतेजस्वि नावधीतमस्तु । मा विद्विषावहै ॥\n\nॐ शान्तिः शान्तिः शान्तिः ॥\n\nअथातो हेरम्बोपनिषदं व्याख्यास्यामः ।\nगौरी सा सर्वमङ्गला सर्वज्ञं परिसमेत्योवाच ।\nअधीहि भगवन्नात्मविद्यां प्रशस्तां यया जन्तुर्मुच्यते मायया च ।\nयतो दुःखाद्विमुक्तो याति लोकं परं शुभ्रं केवलं सात्विकं च",
    "२": "तां वै स होवाच महानुकम्पासिन्धुर्बन्धुभुवनस्य गोप्ता ।\nश्रद्धस्वैतद्गौरी सर्वात्मना त्वं मा ते भूयः संशयोऽस्मिन् कदाचित्",
    "३": "हेरम्बतत्त्वे परमात्मसारे नो वै योगान्नैव तपोबलेन ।\nनैवायुधप्रभावतो महेशि दग्धं पुरा त्रिपुरं दैवयोगात्",
    "४": "तस्यापि हेरम्बगुरोः प्रसादाद्यथा विरिञ्चिर्गरुडो मुकुन्दः ।\nदेवस्य यस्यैव बलेन भूयः स्वं स्वं हितं प्राप्य सुखेन सर्वम्",
    "५": "मोदन्ते स्वे स्वे पदे पुण्यलब्धे सवैर्देवैः पूजनीयो गणेशः ।\nप्रभुः प्रभूणामपि विघ्नराजः सिन्दूरवर्णः पुरुषः पुराणः",
    "६": "लक्ष्मीसहायोऽद्वयकुञ्जराकृतिश्चतुर्भुजश्चन्द्रकलाकलापः ।\nमायाशरीरो मधुरस्वभावस्तस्य ध्यानात् पूजनात्तत्स्वभावाः",
    "७": "संसारपारं मुनयोऽपि यान्ति स वा ब्रह्मा स प्रजेशो हरिः सः ।\nइन्द्रः स चन्द्रः परमः परात्मा स एव सर्वो भुवनस्य साक्षी",
    "८": "स सर्वलोकस्य शुभाशुभस्य तं वै ज्ञात्वा मृत्युमत्येति जन्तुः ।\nनान्यः पन्था दुःखविमुक्तिहेतुः सर्वेषु भूतेषु गणेशमेकम्",
    "९": "विज्ञाय तं मृत्युमुखात् प्रमुच्यते स एवमास्थाय शरीरमेकम् ।\nमायामयं मोहयतीव सर्वस प्रत्यहं कुरुते कर्मकाले",
    "१०": "स एव कर्माणि करोति देवो ह्येको गणेशो बहुधा निविष्टः ।\nस पूजितः सन् सुमुखोऽभिभूत्वा दन्तीमुखोऽभीष्टमनन्तशक्तिः",
    "११": "स वै बलं बलिनामग्रण्यः पुण्यः शरण्यः सकलस्य जन्तोः ।\nतमेकदन्तं गजवक्त्रमीशं विज्ञाय दुःखान्तमुपैति सद्यः",
    "१२": "लम्बोदरोऽहं पुरुषोत्तमोऽहं विघ्नान्तकोऽहं विजयात्मकोऽहम् ।\nनागाननोऽहं नमतां सुसिद्धः स्कन्दाग्रगण्यो निखिलोऽहमस्मि",
    "१३": "न मेऽन्तरायो न च कर्मलोपो न पुण्यपापे मम तन्मनस्य ।\nएवं विदित्वा गणनाथतत्त्वं निरन्तरायं निजबोधबीजम्",
    "१४": "क्षेमङ्करं सन्तत-सौख्यहेतुं प्रयान्ति शुद्ध गणनाथतत्त्वम् ।\nविद्यामिमा प्राप्य गौरी महेशादभीष्टसिद्धिं समवाप सद्यः ।\nपूज्या परा सा च जजाप मन्त्रं शम्भुं पतिं प्राप्य मुदं ह्यवाप"
}