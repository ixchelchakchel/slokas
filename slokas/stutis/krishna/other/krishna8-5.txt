vadiraja


 श्रीकृष्णाष्टकम् 
रौप्यपीठकृष्णस्तुतिः
पालयाच्युत पालयाजित पालय कमलालय ।
लीलया धृतभूधराम्बुरुहोदर स्वजनोद्धर ॥

मध्वमानस-पद्मभानुसमं स्मरप्रतिमं स्मर
     स्निग्ध-निर्मल-शीतकान्ति-लसन्मुखं करुणोन्मुखम् ।
हृद्य-कम्बुसमान-कन्धरमक्षयं दुरितक्षयं
     चित्त संस्तुत-रौप्यपीठ-कृतालयं हरिमालयम् ॥ १॥

अङ्गदादि-सुशोभि-पाणियुगेन संक्षुभितैनसं
     तुङ्गमाल्य-मणीन्द्रहार-सरोरसं खलनीरसम् ।
मङ्गलप्रद-मन्थदाम-विराजितं भजताजितं
     तं गृणे वररौप्यपीठ-कृतालयं हरिमालयम् ॥ २॥

पीनरम्य-तनूदरं भज हे मनः शुभहेम नः
     स्वानुभाव-निदर्शनाय दिशन्तमर्थि-सुशन्तमम् ।
आनतोऽस्मि निजार्जुन-प्रियसाधकं खलबाधकं
     हीनतोज्झित-रौप्यपीठ-कृतालयं हरिमालयम् ॥ ३॥

हैमकिङ्किणि-मालिका-रशनाञ्चितं तमवञ्चितं
     रत्नकाञ्चन-वस्त्रचित्र-कटिं घनप्रभया घनम् ।
कम्रनाग-करोपमूरुमनामयं शुभधीमयं
     नौम्यहं वररौप्यपीठ-कृतालयं हरिमालयम् ॥ ४॥

वृत्तजानु-मनोज्ञजङ्घममोहदं परमोहदं
     रत्नकल्प-नखत्विषा हृतहृत्तमःस्ततिमुत्तमम् ।
प्रत्यहं रचितार्चनं रमया स्वयागतया स्वयं
     चित्त चिन्तय रौप्यपीठ-कृतालयं हरिमालयम् ॥ ५॥

चारुपाद-सरोजयुग्म-रुचामरोच्चय-चामरो-
     दार-मूर्धजभार-मण्डल-रञ्जकं कलिभञ्जकम् ।
     वीरतोचितभूषणं वरनूपुरं स्वतनूपुरं
     धारयात्मनि रौप्यपीठ-कृतालयं हरिमालयम् ॥ ६॥

शुष्कवादि-मनोतिदूरतरागमोत्सवदागमं
     सत्कवीन्द्र-वचोविलास-महोदयं महितोदयम् ।
लक्षयामि यतीश्वरैः कृतपूजनं गुणभाजनं
     धिक्कृतोपम-रौप्यपीठ-कृतालयं हरिमालयम् ॥ ७॥

नारदप्रियमाविशाम्बुरुहेक्षणं निजरक्षणं
     तारकोपम-चारुदीप-चयान्तरे गतचिन्त रे ।
     (द्वारकोपम-चारुदीप-चयान्तरे गतचिन्त  रे । )
धीर मानस पूर्णचन्द्रसमानमच्युतमानम
     द्वारकोपम-रौप्यपीठ-कृतालयं हरिमालयम् ॥ ८॥

     फल-श्रुतिः
रौप्यपीठ-कृतालयस्य हरेः प्रियं दुरिताप्रियं
     तत्पदार्चक-वादिराज-यतीरितं गुणपूरितम् ।
गोप्यमष्टकमेतदुच्चमुदे ममास्त्विह निर्मम-
(गोप्यमष्टकमेतदुच्चमुदे भवत्विह निर्मम-)
     प्राप्य-शुद्धफलाय तत्र सुकोमलं हतधीमलं (प्राप्यसौख्यफलाय)
     (प्राप्यसौख्यफलाय तत्र सुकोमलं हतधीमलं )॥ ९॥

पालयाच्युत पालयाजित पालयाकमलालय ।
लीलया धृतभूधराम्बुरुहोदर स्वजनोदर ॥

इति श्री वादिराजतीर्थकृतम् श्रीकृष्णाष्टकं  सम्पूर्णम् ॥

रौप्यपीठकृष्णस्तुतिः

     ॥ श्री कृष्णार्पणमस्तु ॥




