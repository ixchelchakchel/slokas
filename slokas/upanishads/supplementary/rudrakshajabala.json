{
    "१": "अथ हैनं भगवन्तं कालाग्निरुद्रं भुसुन्डः पप्रच्छ\nरुद्राक्षाणां भेदेन यदक्षं यत्स्वरूपं यत्फलमिति ।\nतत्स्वरूपं मुखयुक्तमरिष्टनिरसनं कामाभीष्टफलं\nब्रूहीति होवाच । तत्रैते श्लोका भवन्ति ॥\n\nएकवक्त्रं तु रुद्राक्षं परतत्त्वस्वरूपकम् ।\nतद्धारणात्परे तत्त्वे लीयते विजितेन्द्रियः",
    "२": "द्विवक्त्रं तु मुनिश्रेष्ठ चार्धनारीश्वरात्मकम् ।\nधारणादर्धनारीशः प्रीयते तस्य नित्यशः",
    "३": "त्रिमुखं चैव रुद्राक्षमग्नित्रयस्वरूपकम् ।\nतद्धारणाच्च हुतभुक्तस्य तुष्यति नित्यदा",
    "४": "चतुर्मुखं तु रुद्राक्षं चतुर्वक्त्रस्वरूपकम् ।\nतद्धारणाच्चतुर्वक्त्रः प्रीयते तस्य नित्यदा",
    "५": "पञ्चवक्त्रं तु रुद्राक्षं पञ्चब्रह्मस्वरूपकम् ।\nपञ्चवक्त्रः स्वयं ब्रह्म पुंहत्यां च व्यपोहति",
    "६": "षड्वक्त्रमपि रुद्राक्षं कार्तिकेयाधिदैवतम् ।\nतद्धारणान्महाश्रीः स्यान्महदारोग्यमुत्तमम्",
    "७": "मतिविज्ञानसम्पत्तिशुद्धये धारयेत्सुधीः ।\nविनायकाधिदैवं च प्रवदन्ति मनीषिणः",
    "८": "सप्तवक्त्रं तु रुद्राक्षं सप्तमाधिदैवतम् ।\nतद्धारणान्महाश्रीः स्यान्महदारोग्यमुत्तमम्",
    "९": "महती ज्ञानसम्पत्तिः शुचिर्धारणतः सदा ।\nअष्टवक्त्रं तु रुद्राक्षमष्टमात्राधिदैवतम्",
    "१०": "वस्वष्टकप्रियं चैव गङ्गाप्रीतिकरं तथा ।\nतद्धारणादिमे प्रीता भवेयुः सत्यवादिनः",
    "११": "नववक्त्रं तु रुद्राक्षं नवशक्त्यधिदैवतम् ।\nतस्य धारणमात्रेण प्रीयन्ते नवशक्तयः",
    "१२": "दशवक्त्रं तु रुद्राक्षं यमदैवत्यमीरितम् ।\nदर्शनाच्छान्तिजनकं धारणान्नात्र संशयः",
    "१३": "एकादशमुखं त्वक्षं रुद्रैकादशदैवतम् ।\nतदिदं दैवतं प्राहुः सदा सौभाग्यवर्धनम्",
    "१४": "रुद्राक्षं द्वादशमुखं महाविष्णुस्वरूपकम् ।\nद्वादशादित्यरूपं च बिभर्त्येव हि तत्परम्",
    "१५": "त्रयोदशमुखं त्वक्षं कामदं सिद्धिदं शुभम् ।\nतस्य धारणमात्रेण कामदेवः प्रसीदति",
    "१६": "चतुर्दशमुखं चाक्षं रुद्रनेत्रसमुद्भवम् ।\nसर्वव्याधिहरं चैव सर्वदारोग्यमाप्नुयात्",
    "१७": "मद्यं मांसं च लशुनं पलाण्डुं शिग्रुमेव च ।\nश्लेष्मातकं विड्वराहमभक्ष्यं वर्जयेन्नरः",
    "१८": "ग्रहणे विषुवे चैवमयने संक्रमेऽपि च ।\nदर्शेषु पूर्णमासे च पूर्णेषु दिवसेषु च ।\nरुद्राक्षधारणात्सद्यः सर्वपापैः प्रमुच्यते",
    "१९": "रुद्राक्षमूलं तद्ब्रह्मा तन्नालं विष्णुरेव च ।\nतन्मुखं रुद्र इत्याहुस्तद्बिन्दुः सर्वदेवताः",
    "२०": "त्रिशतं त्वधमं पञ्चशतं मध्यममुच्यते ।\nसहस्रमुत्तमं प्रोक्तमेवं भेदेन धारयेत्",
    "२१": "शिरसीशानमन्त्रेण कण्ठे तत्पुरुषेण तु ।\nअघोरेण गले धार्यं तेनैव हृदयेऽपि च",
    "२२": "अघोरबीजमन्त्रेण करयोर्धारयेत्सुधीः ।\nपञ्चाशदक्षग्रथितान्व्योमव्याप्यपि चोदरे",
    "२३": "पञ्च ब्रह्मभिरङ्गैशच त्रिमाला पञ्च सप्त च ।\nग्रथित्वा मूलमन्त्रेण सर्वाण्यक्षाणि धारयेत्"
}