{
    "१": "इति नवमोऽनुवाकः ॥\n\nन कञ्चन वसतौ प्रत्या॑चक्षी॒त । तद्॒व्रतम् ।\nतस्माद्यया कया च विधया बह्व॑न्नं प्रा॒प्नुयात् ।\nअराध्यस्मा अन्नमि॑त्याच॒क्षते ।\nएतद्वै मुखतो᳚ऽन्नꣳ रा॒द्धम् ।\nमुखतोऽस्मा अ॑न्नꣳ रा॒ध्यते ।\nएतद्वै मध्यतो᳚ऽन्नꣳ रा॒द्धम् ।\nमध्यतोऽस्मा अ॑न्नꣳ रा॒ध्यते ।\nएदद्वा अन्ततो᳚ऽ॑न्नꣳ रा॒द्धम् ।\nअन्ततोऽस्मा अ॑न्न॑ रा॒ध्यते",
    "२": "य ए॑वं वे॒द । क्षेम इ॑ति वा॒चि । योगक्षेम\nइति प्रा॑णापा॒नयोः ।\nकर्मे॑ति ह॒स्तयोः । गतिरि॑ति पा॒दयोः । विमुक्तिरि॑ति पा॒यौ ।\nइति मानुषीः᳚ समा॒ज्ञाः । अथ दै॒वीः । तृप्तिरि॑ति वृ॒ष्टौ ।\nबलमि॑ति वि॒द्युति",
    "३": "यश इ॒ति प॒शुषु । ज्योतिरिति न॑क्षत्रे॒षु ।\nप्रजातिरमृतमानन्द इ॑त्युप॒स्थे । सर्वमि॑त्याका॒शे ।\nतत्प्रतिष्ठेत्यु॑पासी॒त । प्रतिष्ठा॑वान् भ॒वति ।\nतन्मह इत्यु॑पासी॒त । म॑हान्भ॒वति । तन्मन इत्यु॑पासी॒त ।\nमान॑वान्भ॒वति",
    "४": "तन्नम इत्यु॑पासी॒त । नम्यन्ते᳚ऽस्मै का॒माः ।\nतद्ब्रह्मेत्यु॑पासी॒त । ब्रह्म॑वान्भ॒वति ।\nतद्ब्रह्मणः परिमर इत्यु॑पासी॒त ।\nपर्येणं म्रियन्ते द्विषन्तः॑ सप॒त्नाः ।\nपरि ये᳚ऽप्रिया᳚ भ्रातृ॒व्याः ।\nस यश्चा॑यं पु॒रुषे । यश्चासा॑वादि॒त्ये । स एकः॑",
    "५": "स य॑ एवं॒वित् । अस्माल्लो॑कात्प्रे॒त्य ।\nएतमन्नमयमात्मानमुप॑सङ्क्र॒म्य ।\nएतं प्राणमयमात्मानमुप॑सङ्क्र॒म्य ।\nएतं मनोमयमात्मानमुप॑सङ्क्र॒म्य ।\nएतं विज्ञानमयमात्मानमुप॑सङ्क्र॒म्य ।\nएतमानन्दमयमात्मानमुप॑सङ्क्र॒म्य ।\nइमाँल्लोकन्कामान्नी कामरूप्य॑नुस॒ञ्चरन् ।\nएतत् साम गा॑यन्ना॒स्ते । हा ३ वु॒ हा ३ वु॒ हा ३ वु॑",
    "६": "अ॒हमन्नम॒हमन्नम॒हमन्नम् ।\nअ॒हमन्ना॒दोऽ॒३हमन्ना॒दोऽ॒३अहमन्ना॒दः ।\nअ॒हꣳश्लोक॒कृद॒हꣳश्लोक॒कृद॒हꣳश्लोक॒कृत् ।\nअ॒हमस्मि प्रथमजा ऋता३स्य॒ ।\nपूर्वं देवेभ्योऽमृतस्य ना३भा॒इ॒ ।\nयो मा ददाति स इदेव मा३अऽवाः॒ ।\nअ॒हमन्न॒मन्न॑म॒दन्त॒मा३द्मि॒ ।\nअ॒हं विश्वं॒ भुव॑न॒मभ्य॑भ॒वा३म् ।\nसुव॒र्न ज्योतीः᳚ । य ए॒वं वेद॑ । इत्यु॑प॒निष॑त्"
}