{
    "१": "अथ हैनमत्रिः पप्रच्छ याज्ञवल्क्यं यज्ञोपवीती\nकथं ब्राह्मण इति । स होवाच याज्ञवल्क्य इदं\nप्रणवमेवास्य तद्यज्ञोपवीतं य आत्मा । प्राश्याचम्यायं\nविधिरथ वा परिव्राड्विवर्णवासा मुण्डोऽपरिग्रहः शुचिरद्रोही\nभैक्षमाणो ब्रह्म भूयाय भवति । एष पन्थाः\nपरिव्राजकानां वीराध्वनि वाऽनाशके वापां प्रवेशे\nवाग्निप्रवेशे वा महाप्रस्थाने वा । एष पन्था ब्रह्मणा\nहानुवित्तस्तेनेति स संन्यासी ब्रह्मविदिति । एवमेवैष भगवन्निति\nवै याज्ञवल्क्य । तत्र परमहंसा नाम संवर्तकारुणि-\nश्वेतकेतुदूर्वासऋभुनिदाघदत्तात्रेयशुकवामदेव-\nहारीतकप्रभृतयोऽव्यक्तलिङ्गाऽव्यक्ताचारा अनुन्मत्ता\nउन्मत्तवदाचरन्तः परस्त्रीपुरपराङ्मुखास्त्रिदण्डं\nकमण्डलुं भुक्तपात्रं जलपवित्रं शिखां यज्ञोपवीतं\nबहिरन्तश्चेत्येतत्सर्वं भूः स्वाहेत्यप्सु परित्यज्यात्मान-\nमन्विच्छेत् । यथा जातरूपधरा निर्द्वन्द्वा निष्परिग्रहा-\nस्तत्त्वब्रह्ममार्गे सम्यक्सम्पन्नाः शुद्धमानसाः\nप्राणसन्धारणार्थं यथोक्तकाले विमुक्तो भैक्षमाचर-\nन्नुदरपात्रेण लाभालाभौ समौ भूत्वा करपात्रेण वा\nकमण्डलूदकपो भैक्षमाचरन्नुदरमात्रसंग्रहः\nपात्रान्तरशून्यो जलस्थलकमण्डलुरबाधकरहःस्थल-\nनिकेतनो लाभालाभौ समौ भूत्वा शून्यागारदेवगृह-\nतृणकूटवल्मीकवृक्षमूलकुलालशालाग्निहोत्रशालानदी-\nपुलुनगिरिकुहरकोटरकन्दरनिर्झरस्थण्डिलेष्वनिकेतनिवास्य-\nप्रयत्नःशुभाशुभकर्मनिर्मूलनपरः संन्यासेन\nदेहत्यागं करोति स परमहंसो नामेति । आशाम्बरो न\nनमस्कारो न दारपुत्राभिलाषी लक्ष्यालक्ष्यनिर्वर्तकः\nपरिव्राट् परमेश्वरो भवति । अत्रैते श्लोका भवन्ति ।\nयो भवेत्पूर्वसंन्यासी तुल्यो वै धर्मतो यदि ।\nतस्मै प्रणामः कर्तव्यो नेतराय कदाचन",
    "२": "प्रमादिनो बहिश्चित्ताः पिशुनाः कलहोत्सुकाः ।\nसंन्यासिनोऽपि दृश्यन्ते देवसंदूषिताशयाः",
    "३": "नामादिभ्यः परे भूम्नि स्वाराज्ये चेत्स्थितोऽद्वथे ।\nप्रणमेत्कं तदात्मज्ञो न कार्यं कर्मणा तदा",
    "४": "ईश्वरो जीवकलया प्रविष्टो भगवानिति ।\nप्रणमेद्दण्डवद्भूमावाश्वचण्डालगोखरम्",
    "५": "मांसपाञ्चालिकायास्तु यन्त्रलोकेऽङ्गपञ्जरे ।\nस्नाय्वस्थिग्रन्थिशालिन्यः स्त्रियः किमिव शोभनम्",
    "६": "त्वङ्मांसरक्तबाष्पाम्बु पृथक्कृत्वा विलोचने ।\nसमालोकय रम्यं चेत्किं मुधा परिमुह्यसि",
    "७": "मेरुश‍ृङ्गतटोल्लासि गङ्गाजलस्योपमा ।\nदृष्टा यस्मिन्मुने मुक्ताहारस्योल्लसशालिता",
    "८": "श्मनानेषु दिगन्तेषु स एव ललनास्तनः ।\nश्वभिरास्वाद्यते काले लघुपिण्ड इवान्धसः",
    "९": "केशकज्जलधारिण्यो दुःस्पर्शा लोचनप्रियाः ।\nदुष्कृताग्निशिखा नार्यो दहन्ति तृणवन्नरम्",
    "१०": "ज्वलना अतिदूरेऽपि सरसा अपि नीरसाः ।\nस्त्रियो हि नरकाग्नीनामिन्धनं चारु दारुणम्",
    "११": "कामनाम्ना किरातेन विकीर्णा मुग्धचेतसः ।\nनार्यो नरविहङ्गानामङ्गबन्धनवागुराः",
    "१२": "जन्मपल्वलमत्स्यानां चित्तकर्दमचारिणाम् ।\nपुंसां दुर्वासनारज्जुर्नारीबडिशपिण्डिका",
    "१३": "सर्वेषां दोषरत्नानां सुसमुद्गिकयानया ।\nदुःखश‍ृङ्खलया नित्यमलमस्तु मम स्त्रिया",
    "१४": "यस्य स्त्री तस्य भोगेच्छा निस्त्रीकस्य क्व भोगभूः ।\nस्त्रियं त्यक्त्वा जगत्त्यक्तं जगत्त्यक्त्वा सुखी भवेत्",
    "१५": "अलभ्यमानस्तनयः पितरौ क्लेशयेच्चिरम् ।\nलब्धो हि गर्भपातेन प्रसवेन च बाधते",
    "१६": "जातस्य ग्रहरोगादि कुमारस्य च धूर्तता ।\nउपनीतेऽप्यविद्यत्वमनुद्वाहश्च पण्डिते",
    "१७": "यूनश्च परदारादि दारिद्र्यं च कुटुम्बिनः ।\nपुत्रदुःखस्य नास्त्यन्तो धनी चेन्म्रियते तदा",
    "१८": "न पाणिपादचपलो न नेत्रचपलो यतिः ।\nन च वाक्चपलश्चैव ब्रह्मभूतो जितेन्द्रियः",
    "१९": "रिपौ बद्धे स्वदेहे च समैकात्म्यं प्रपश्यतः ।\nविवेकिनः कुतः कोपः स्वदेहावयवेष्विव",
    "२०": "अपकारिणि कोपश्चेत्कोपे कोपः कथं न ते ।\nधर्मार्थकाममोक्षाणां प्रसह्य परिपन्थिनि",
    "२१": "नमोऽस्तु मम कोपाय स्वाश्रयज्वालिने भृशम् ।\nकोपस्य मम वैराग्यदायिने दोषबोधिने",
    "२२": "यत्र सुप्ता जना नित्यं प्रबुद्धस्तत्र संयमी ।\nप्रबुद्धा यत्र ते विद्वान्सुषुप्तिं याति योगिराट्",
    "२३": "चिदिहास्तीति चिन्मात्रमिदं चिन्मयमेव च ।\nचित्त्वं चिदहमेते च लोकाश्चिदिति भावय",
    "२४": "यतीनां तदुपादेयं पारहंस्यं परं पदम् ।\nनातः परतरं किञ्चिद्विद्यते मुनिपुङ्गवः"
}