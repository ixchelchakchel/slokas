{
    "१": "अथ ह सांकृतिरादित्यं पप्रच्छ भगवन्-\nब्रह्मविद्यां मे ब्रूहीति । तमादित्यो होवाच ।\nसांकृते श‍ृणु वक्ष्यामि तत्त्वज्ञानं सुदुर्लभम् ।\nयेन विज्ञातमात्रेण जीवन्मुक्तो भविष्यसि",
    "२": "सर्वमेकमजं शान्तमनन्तं ध्रुवमव्ययम् ।\nपश्यन्भूतार्थचिद्रूपं शान्त आस्व यथासुखम्",
    "३": "अवेदनं विदुर्योगं चित्तक्षयमकृत्रिमम् ।\nयोगस्थः कुरु कर्माणि नीरसो वाथ मा कुरु",
    "४": "विरागमुपयात्यन्तर्वासनास्वनुवासरम् ।\nक्रियासूदाररूपासु क्रमते मोदतेऽन्वहम्",
    "५": "ग्राम्यासु जडचेष्टासु सततं विचिकित्सते ।\nनोदाहरति मर्माणि पुण्यकर्माणि सेवते",
    "६": "अनन्योद्वेगकारीणि मृदुकर्माणि सेवते ।\nपापाद्बिभेति सततं न च भोगमपेक्षते",
    "७": "स्नेहप्रणयगर्भाणि पेशलान्युचितानि च ।\nदेशकालोपपन्नानि वचनान्यभिभाषते",
    "८": "मनसा कर्मणा वाचा सज्जनानुपसेवते ।\nयतः कुतश्चिदानीय नित्यं शास्त्राण्यवेक्षते",
    "९": "तदासौ प्रथमामेकां प्राप्तो भवति भूमिकाम् ।\nएवं विचारवान्यः स्यात्संसारोत्तरणं प्रति",
    "१०": "स भूमिकावानित्युक्तः शेषस्त्वार्य इति स्मृतः ।\nविचारनाम्नीमितरामागतो योगभूमिकाम्",
    "११": "श्रुतिस्मृतिसदाचारधारणाध्यानकर्मणः ।\nमुख्यया व्याख्ययाख्याताञ्छ्रयति श्रेष्ठपण्डितान्",
    "१२": "पदार्थप्रविभागज्ञः कार्याकार्यविनिर्णयम् ।\nजानात्यधिगतश्चान्यो गृहं गृहपतिर्यथा",
    "१३": "मदाभिमानमात्सर्यलोभमोहातिशायिताम् ।\nबहिरप्यास्थितामीषत्यजत्यहिरिव त्वचम्",
    "१४": "इत्थंभूतमतिः शास्त्रगुरुसज्जनसेवया ।\nसरहस्यमशेषेण यथावदधिगच्छति",
    "१५": "असंसर्गाभिधामन्यां तृतीयां योगभूमिकाम् ।\nततः पतत्यसौ कान्तः पुष्पशय्यामिवामलाम्",
    "१६": "यथावच्छास्त्रवाक्यार्थे मतिमाधाय निश्चलाम् ।\nतापसाश्रमविश्रान्तैरध्यात्मकथनक्रमैः ।\nशिलाशय्यासनासीनो जरयत्यायुराततम्",
    "१७": "वनावनिविहारेण चित्तोपशमशोभिना ।\nअसङ्गसुखसौख्येन कालं नयति नीतिमान्",
    "१८": "अभ्यासात्साधुशास्त्राणां करणात्पुण्यकर्मणाम् ।\nजन्तोर्यथावदेवेयं वस्तुदृष्टिः प्रसीदति",
    "१९": "तृतीयां भूमिकां प्राप्य बुद्धोऽनुभवति स्वयम्",
    "२०": "द्विप्रकारसंसर्गं तस्य भेदमिमं श्रुणु ।\nद्विविधोऽयमसंसर्गः सामान्यः श्रेष्ठ एव च",
    "२१": "नाहं कर्ता न भोक्ता च न बाध्यो न च बाधकः ।\nइत्यसंजनमर्थेषु सामान्यासङ्गनामकम्",
    "२२": "प्राक्कर्मनिर्मितं सर्वमीश्वराधीनमेव वा ।\nसुखं वा यदि वा दुःखं कैवात्र तव कर्तृता",
    "२३": "भोगाभोगा महारोगाः सम्पदः परमापदः ।\nवियोगायैव संयोगा आधयो व्याधयो धियाम्",
    "२४": "कालश्च कलनोद्युक्तः सर्वभावाननारतम् ।\nअनास्थयेति भावानां यदभावनमान्तरम् ।\nवाक्यार्थलब्धमनसः समान्योऽसावसङ्गमः",
    "२५": "अनेन क्रमयोगेन संयोगेन महात्मनाम् ।\nनाहं कर्तेश्वरः कर्ता कर्म वा प्राक्तनं मम",
    "२६": "कृत्वा दूरतरे नूनमिति शब्दार्थभावनम् ।\nयन्मौनमासनं शान्तं तच्छ्रेष्ठासङ्ग उच्यते",
    "२७": "सन्तोषामोदमधुरा प्रथमोदेति भूमिका ।\nभूमिप्रोदितमात्रोऽन्तरमृताङ्कुरिकेव सा",
    "२८": "एषा हि परिमृष्टान्तः संन्यासा प्रसवैकभूः ।\nद्वितीयां च तृतीयां च भूमिकां प्राप्नुयात्ततः",
    "२९": "श्रेष्ठा सर्वगता ह्येषा तृतीया भूमिकात्र हि ।\nभवति प्रोज्झिताशेषसंकल्पकलनः पुमान्",
    "३०": "भूमिकात्रितयाभ्यासादज्ञाने क्षयमागते ।\nसमं सर्वत्र पश्यन्ति चतुर्थीं भूमिकां गताः",
    "३१": "अद्वैते स्थैर्यमायाते द्वैते च प्रशमं गते ।\nपश्यन्ति स्वप्नवल्लोकं चतुर्थीं भूमिकां गताः",
    "३२": "भूमिकात्रितयं जाग्रच्चतुर्थी स्वप्न उच्यते",
    "३३": "चित्तं तु शरदभ्रांशविलयं प्रविलीयते ।\nसत्त्वावशेष एवास्ते पञ्चमीं भूमिकां गतः",
    "३४": "जगद्विकल्पो नोदेति चित्तस्यात्र विलापनात् ।\nपञ्चमीं भूमिकामेत्य सुषुप्तपदनामिकाम् ।\nशान्ताशेषविशेषांशस्तिष्ठत्यद्वैतमात्रकः",
    "३५": "गलितद्वैतनिर्भासो मुदितोऽतःप्रबोधवान् ।\nसुषुप्तमन एवास्ते पञ्चमीं भूमिकां गतः",
    "३६": "अन्तर्मुखतयातिष्ठन्बहिर्वृत्तिपरोऽपि सन् ।\nपरिश्रान्ततया नित्यं निद्रालुरिव लक्ष्यते",
    "३७": "कुर्वन्नभ्यासमेतस्यां भूमिकायां विवासनः ।\nषष्ठीं तुर्याभिधामन्यां क्रमात्पतति भूमिकाम्",
    "३८": "यत्र नासन्नसद्रूपो नाहं नाप्यहंकृतिः ।\nकेवलं क्षीणमननमास्तेऽद्वैतेऽतिनिर्भयः",
    "३९": "निर्ग्रन्थिः शान्तसन्देहो जीवन्मुक्तो विभावनः ।\nअनिर्वाणोऽपि निर्वाणश्चित्रदीप इव स्थितः",
    "४०": "षष्ठ्यां भूमावसौ स्थित्वा सप्तमीं भूमिमाप्नुयात्",
    "४१": "विदेहमुक्ततात्रोक्ता सप्तमी योगभूमिका ।\nअगम्या वचसां शान्ता सा सीमा सर्वभूमिषु",
    "४२": "लोकानुवर्तनं त्यक्त्वा त्यक्त्वा देहानुवर्तनम् ।\nशास्त्रानुवर्तनं त्यक्त्वा स्वाध्यासापनयं कुरु",
    "४३": "ओङ्कारमात्रमखिलं विश्वप्राज्ञादिलक्षणम् ।\nवाच्यवाच्यकताभेदाभेदेनानुपलब्धितः",
    "४४": "अकारमात्रं विश्वः स्यादुकारतैजसः स्मृतः ।\nप्राज्ञो मकार इत्येवं परिपश्येत्क्रमेण तु",
    "४५": "समाधिकालात्प्रागेव विचिन्त्यातिप्रयत्नतः ।\nस्थुलसूक्ष्मक्रमात्सर्वं चिदात्मनि विलापयेत्",
    "४६": "चिदात्मानं नित्यशुद्धबुद्धमुक्तसदद्वयः ।\nपरमानन्दसन्देहो वासुदेवोऽहओमिति",
    "४७": "आदिमध्यावसानेषु दुःखं सर्वमिदं यतः ।\nतस्मात्सर्वं परित्यज्य तत्त्वनिष्ठो भवानघ",
    "४८": "अविद्यातिमिरातीतं सर्वाभासविवर्जितम् ।\nआनन्दममलं शुद्धं मनोवाचामगोचरम्",
    "४९": "प्रज्ञानघनमानन्दं ब्रह्मास्मीति विभावयेत्"
}