{
    "१": "अथ हैनं पैङ्गलः प्रपच्छ याज्ञवल्क्यं ज्ञानिनः किं\nकर्म का च स्थितिरिति । स होवाच याज्ञवल्क्यः ।\nअमानित्वादिसम्पन्नो मुमुक्षुरेकविंशतिकुलं तारयति ।\nब्रह्मविन्मात्रेण कुलमेकोत्तरशतं तारयति ।\nआत्मानं रथिनं विद्धि शरीरं रथमेव च । बुद्धिं तु\nसारथिं विद्धि मनः प्रग्रहमेव च",
    "२": "इन्द्रियाणि हयानाहुर्विषयांस्तेषु गोचरान् । जङ्गमानि\nविमानानि हृदयानि मनीषिणः",
    "३": "आत्मेन्द्रियमनोयुक्तं भोक्तेत्याहुर्महर्षयः । ततो नारायणः\nसाक्षाद्धृदये सुप्रतिष्ठितः",
    "४": "प्रारब्धकर्मपर्यन्तमहिनिर्मोकवद्व्यवहरति ।\nचन्द्रवच्चरते देही स मुक्तश्चानिकेतनः",
    "५": "तीर्थे श्वपचगृहे वा तनुं विहाय याति कैवल्यम् ।\nप्राणानवकीर्य याति कैवल्यम् ॥\n\nतं पश्चाद्दिग्बलिं कुर्यादथवा खननं चरेत् । पुंसः\nप्रव्रजनं प्रोक्तं नेतराय कदाचन",
    "६": "नाशौचं नाग्निकार्यं च न पिण्डं नोदकक्रिया । न\nकुर्यात्पार्वणादीनि ब्रह्मभूताय भिक्षवे",
    "७": "दग्धस्य दहनं नास्ति पक्वस्य पचनं यथा ।\nज्ञानाग्निदग्धदेहस्य न च श्राद्धं न च क्रिया",
    "८": "यावच्चोपाधिपर्यन्तं तावच्छुश्रूषयेद्गुरुम् ।\nगुरुवद्गुरुभार्यायां तत्पुत्रेषु च वर्तनम्",
    "९": "शुद्धमानसः शुद्धचिद्रूपः सहिष्णुः सोऽहमस्मि सहिष्णुः\nसोऽहमस्मीति प्राप्ते ज्ञानेन विज्ञाने ज्ञेये परमात्मनि हृदि\nसंस्थिते देहे लब्धशान्तिपदं गते तदा\nप्रभामनोबुद्धिशून्यं भवति । अमृतेन तृप्तस्य पयसा किं\nप्रयोजनम् । एवं स्वात्मानं ज्ञात्वा वेदैः प्रयोजनं किं\nभवति । ज्ञानामृततृप्तयोगिनो न किञ्चित्कर्तव्यमस्ति\nतदस्ति चेन्न स तत्त्वविद्भवति । दूरस्थोऽपि न दूरस्थः\nपिण्डवर्जितः पिण्डस्थोऽपि प्रत्यगात्मा सर्वव्यापी भवति ।\nहृदयं निर्मलं कृत्वा चिन्तयित्वाप्यनामयम् । अहमेव\nपरं सर्वमिति पश्येत्परं सुखम्",
    "१०": "यथा जले जलं क्षिप्तं क्षीरे क्षीरं घृते घृतम् ।\nअविशेषो भवेत्त्द्वज्जिवात्मपरमात्मनोः",
    "११": "देहे ज्ञानेन दीपिते बुद्धिरखण्डाकाररूपा यदा भवति\nतदा विद्वान्ब्रह्मज्ञानाग्निना कर्मबन्धं निर्दहेत् । ततः\nपवित्रं परमेश्वराख्यमद्वैतरूपं विमलाम्बराभम् ।\nयथोदके तोयमनुप्रविष्टं तथात्मरूपो निरुपाधिसंस्थितः",
    "१२": "आकाशवत्सूक्ष्मशरीर आत्मा न दृश्यते वायुवदन्तरात्मा ।\nस बाह्यमभ्यन्तरनिश्चलात्मा ज्ञानोल्कयापश्यति\nचान्तरात्मा",
    "१३": "यत्रयत्र मृतो ज्ञानी येन वा केन मृत्युना । यथा\nसर्वगतं व्योम तत्रतत्र लयं गतः",
    "१४": "घटाकाशमिवात्मानं विलयं वेत्ति तत्त्वतः । स गच्छति\nनिरालम्बं ज्ञानालोकं समन्ततः",
    "१५": "तपेद्वर्षसहस्राणि एकपादस्थितो नरः । एतस्य ध्यानयोगस्य\nकलां नार्हति षोडशीम्",
    "१६": "इदं ज्ञानमिदं ज्ञेयं तत्सर्वं ज्ञातुमिच्छति ।  । अपि\nवर्षसहस्रायुः शास्त्रान्तं नाधिगच्छति",
    "१७": "विज्ञेयोऽक्षरतन्मात्रो जीवितं वापि चञ्चलम् । विहाय\nशास्त्रजालानि यत्सत्यं तदुपासताम्",
    "१८": "अनन्तकर्मशौचं च जपो यज्ञस्तथैव च ।\nतीर्थयात्राभिगमनं यावत्तत्त्वं न विन्दति",
    "१९": "अहं ब्रह्मेति नियतं मोक्षहेतुर्महात्मनाम् । द्वे पदे\nबन्धमोक्षाय न ममेति ममेति च",
    "२०": "ममेति बध्यते जन्तुर्निर्ममेति विमुच्यते । मनसो ह्युन्मनी भावे\nद्वैतं नैवोपलभ्यते",
    "२१": "यदा यात्युन्मनीभावस्तदा तत्परमं पदम् । यत्रयत्र मनो\nयाति तत्रतत्र परं पदम्",
    "२२": "तत्रतत्र परं ब्रह्म सर्वत्र समवस्थितम् ।\nहन्यान्मुष्टिभिराकाशं क्षुधार्तः खण्डयेत्तुषम्"
}