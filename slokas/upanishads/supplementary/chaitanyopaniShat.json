{
    "१": "अथ पिप्पलादः समित्पाणिर्भगवन्तं ब्रह्माणमुपसन्नो,\nभगवन् मे शुभं किमत्र चक्षस्वेति",
    "२": "स होवाच ।\nभूय एव तपसा ब्रह्मचार्येण शश्वत् रमस्व मनो वशेति",
    "३": "स तथा भूत्वा भूय एनमुपसद्याह -\nभगवन् कलौ पापाच्छन्नाः प्रजाः कथं मुच्येरन्निति",
    "४": "को वा देवता को वा मन्त्रो ब्रूहीति",
    "५": "स होवाच । रहस्यं ते वदिष्यामि -\nजाह्नवीतीरे नवद्वीपे गोलोकाख्ये धाम्नि गोविन्दो द्विभुजो\nगौरः सर्वात्मा महापुरुषो महात्मा महायोगी\nत्रिगुणातीतः सत्त्वरूपो भक्तिं लोके काश्यतीत ।\nतदेते श्लोका भवन्ति",
    "६": "एको देवः सर्वरूपी महात्मा गौरो रक्त-श्यामल-श्वेतरूपः ।\nचैतन्यात्मा स वै चैतन्यशक्तिर्भक्ताकारो\nभक्तिदो भक्तिवेद्यः",
    "७": "नमो वेदान्तवेद्याय कृष्णाय परमात्मने ।\nसर्वचैतन्यरूपाय चैतन्याय नमो नमः",
    "८": "वेदान्तवेद्यं पुरुषं पुराणं चैतन्यात्मानं विश्वयोनिं महान्तम् ।\nतमेव विदित्वाऽतिमृत्युमेति नान्यः पन्था विद्यतेऽयनाय",
    "९": "स्वनाममूलमन्त्रेण सर्वं ह्लादयति विभुः",
    "१०": "द्वे शक्ती परमे तस्य ह्लादिनी संविदेव च । इति",
    "११": "स एव मूलमन्त्रं जपति हरिरिति कृष्ण इति राम इति",
    "१२": "हरति हृदयग्रन्धिं वासनारूपमिति हरिः ।\nकृषिः स्मरणे तच्च णन्तदुभयमेलनमिति कृष्णः ।\nरमयति सर्वमिति राम आनन्दरूपः ।\nअत्र श्लोको भवति",
    "१३": "मन्त्रो गुह्यः परमो भक्तिवेद्य",
    "१४": "नामान्यष्टावष्टे च शोभनानि, तानि नित्यं ये जपन्ति\nधीरास्ते वै मायामतितरन्ति नान्यः ।\nपरमं मन्त्रं परमरहस्यं नित्यमावर्तयति",
    "१५": "चैतन्य एव सङ्कर्षणो वासुदेवः परमेष्ठी रुद्रः शक्रो\nबृहस्पतिः सर्वे देवाः सर्वाणि भूतानि स्थावराणि चराणि च\nयत्किञ्चित् सदसत् कारणं सर्वम् । तदत्र श्लोकः",
    "१६": "यत्किञ्चिदसद्भुङ्क्ते क्षरं तत्कार्यमुच्यते",
    "१७": "सत्कारणं परं जीवन्तदक्षरमितीरितम्",
    "१८": "क्षराक्षराभ्यां परमः स एव पुरुषोत्तमः ।\nचैतन्याख्यं परं तत्त्वं सर्वकारणकारणम्",
    "१९": "य एनं रसयति भजति ध्यायति स पाप्मानं तरति,\nस पूतो भवति, स तत्त्वं जानाति, स तरति शोकम् ।\nगतिस्तस्यास्ते नान्यस्येति"
}