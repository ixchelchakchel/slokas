{
    "१": "सर्वं सन्त्यज्य मुनयो यद्भजन्त्यात्मरूपतः ।\nतच्छारभं त्रिपाद्ब्रह्म स्वमात्रमवशिष्यते ॥\n\nॐ भद्रं कर्णेभिः श‍ृणुयाम देवाः ।\nभद्रं पश्येमाक्षभिर्यजत्राः ।\nस्थिरैरङ्गैस्तुष्टुवाꣳसस्तनूभिः ।\nव्यशेम देवहितं यदायुः ।\nस्वस्ति न इन्द्रो वृद्धश्रवाः । स्वस्ति नः पूषा विश्वदेवाः ।\nस्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥\n\nॐ शान्तिः शान्तिः शान्तिः ॥\n\nअथ हैनं पैप्पलादो ब्रह्माणमुवाच भो भगवन्\nब्रह्मविष्णुरुद्राणां मध्ये को वा अधिकतरो ध्येयः\nस्यात्तत्त्वमेव नो ब्रूहीति ।\nतस्मै स होवाच पितामहश्च\nहे पैप्पलाद श‍ृणु वाक्यमेतत् ।\nबहूनि पुण्यानि कृतानि येन\nतेनैव लभ्यः परमेश्वरोऽसौ ।\nयस्याङ्गजोऽहं हरिरिन्द्रमुख्या\nमोहान्न जानन्ति सुरेन्द्रमुख्याः",
    "२": "प्रभुं वरेण्यं पितरं महेशं\nयो ब्रह्माणं विदधाति तस्मै ।\nवेदांश्च सर्वान्प्रहिणोति चाग्र्यं\nतं वै प्रभुं पितरं देवतानाम्",
    "३": "ममापि विष्णोर्जनकं देवमीड्यं\nयोऽन्तकाले सर्वलोकान्संजहार",
    "४": "स एकः श्रेष्ठश्च सर्वशास्ता स एव वरिष्ठश्च ।\nयो घोरं वेषमास्थाय शरभाख्यं महेश्वरः ।\nनृसिंहं लोकहन्तारं संजघान महाबलः",
    "५": "हरिं हरन्तं पादाभ्यामनुयान्ति सुरेश्वराः ।\nमावधीः पुरुषं विष्णुं विक्रमस्व महानसि",
    "६": "कृपया भगवान्विष्णुं विददार नखैः खरैः ।\nचर्माम्बरो महावीरो वीरभद्रो बभूव ह",
    "७": "स एको रुद्रो ध्येयः सर्वेषां सर्वसिद्धये । यो ब्रह्मणः पञ्चवक्रहन्ता\nतस्मै रुद्राय नमो अस्तु",
    "८": "यो विस्फुलिङ्गेन ललाटजेन सर्वं जगद्भस्मसात्संकरोति ।\nपुनश्च सृष्ट्वा पुनरप्यरक्षदेवं स्वतन्त्रं प्रकटीकरोति ।\nतस्मै रुद्राय नमो अस्तु",
    "९": "यो वामपादेन जघान कालं घोरं पपेऽथो हालहलं दहन्तम् ।\nतस्मै रुद्राय नमो अस्तु",
    "१०": "यो वामपादार्चितविष्णुनेत्रस्तस्मै ददौ चक्रमतीव हृष्टः ।\nतस्मै रुद्राय नमो अस्तु",
    "११": "यो दक्षयज्ञे सुरसङ्घान्विजित्य\nविष्णुं बबन्धोरगपाशेन वीरः ।\nतस्मै रुद्राय नमो अस्तु",
    "१२": "यो लीलयैव त्रिपुरं ददाह\nविष्णुं कविं सोमसूर्याग्निनेत्रः ।\nसर्वे देवाः पशुतामवापुः\nस्वयं तस्मात्पशुपतिर्बभूव ।\nतस्मै रुद्राय नमो अस्तु",
    "१३": "यो मत्स्यकूर्मादिवराहसिंहा-\nन्विष्णुं क्रमन्तं वामनमादिविष्णुम् ।\nविविक्लवं पीड्यमानं सुरेशं\nभस्मीचकार मन्मथं यमं च ।\nतस्मै रुद्राय नमो अस्तु",
    "१४": "एवं प्रकारेण बहुधा प्रतुष्ट्वा\nक्षमापयामासुर्नीलकण्ठं महेश्वरम् ।\nतापत्रयसमुद्भूतजन्ममृत्युजरादिभिः ।\nनाविधानि दुःखानि जहार परमेश्वरः",
    "१५": "एवं मन्त्रैः प्रार्थ्यमान आत्मा वै सर्वदेहिनाम् ।\nशङ्करो भगवानाद्यो ररक्ष सकलाः प्रजाः",
    "१६": "यत्पादाम्भोरुहद्वन्द्वं मृग्यते विष्णुना सह ।\nस्तुत्वा स्तुत्यं महेशानमवाङ्मनसगोचरम्",
    "१७": "भक्त्या नम्रतनोर्विष्णोः प्रसादमकरोद्विभुः ।\nयतो वाचो निवर्तन्ते अप्राप्य मनसा सह ।\nआनन्दं ब्रह्मणो विद्वान्न बिभेति कदाचनेति",
    "१८": "अणोरणीयान्महतो महीया-\nनात्मास्यजन्तोर्निहितो गुहायाम् ।\nतमक्रतुं पश्यति वीतशोको\nधातुःप्रसादान्महिमानमीशम्",
    "१९": "वसिष्ठवैयासकिवामदेव-\nविरिञ्चिमुख्यैर्हृदि भाव्यमानः ।\nसनत्सुजातादिसनातनाद्यै-\nरीड्यो महेशो भगवानादिदेवः",
    "२०": "सत्यो नित्यः सर्वसाक्षी महेशो\nनित्यानन्दो निर्विकल्पो निराख्यः ।\nअचिन्त्यशक्तिर्भगवान्गिरीशः\nस्वाविद्यया कल्पितमानभूमिः",
    "२१": "अतिमोहकरी माया मम विष्णोश्च सुव्रत ।\nतस्य पादाम्बुजध्यानाद्दुस्तरा सुतरा भवेत्",
    "२२": "विष्णुर्विश्वजगद्योनिः स्वांशभूतैः स्वकैः सह ।\nममांशसंभवो भूत्वा पालयत्यखिलं जगत्",
    "२३": "विनाशं कालतो याति ततोऽन्यत्सकलं मृषा ।\nॐ तस्मै महाग्रासाय महादेवाय शूलिने ।\nमहेश्वराय मृडाय तस्मै रुद्राय नमो अस्तु",
    "२४": "एको विष्णुर्महद्भूतं पृथग्भूतायनेकशः ।\nत्रींल्लोकान्व्याप्य भूतात्मा भुङ्क्ते विश्वभुगव्ययः",
    "२५": "चतुर्भिश्च चतुर्भिश्च द्वाभ्यां पञ्चमिरेव च ।\nहूयते च पुनर्द्वाभ्यां स मे विष्णुः प्रसीदतु",
    "२६": "ब्रह्मार्पणं ब्रह्म हविर्ब्रह्माग्नौ ब्रह्मणा हुतम् ।\nब्रह्मैव तेन गन्तव्यं ब्रह्मकर्मसमाधिना",
    "२७": "शरा जीवास्तदङ्गेषु भाति नित्यं हरिः स्वयम् ।\nब्रह्मैव शरभः साक्षान्मोक्षदोऽयं महामुने",
    "२८": "मायावशादेव देवा मोहिता ममतादिभिः ।\nतस्य माहात्म्यलेशांशं वक्तुं केनाप्य शक्यते",
    "२९": "परात्परतरं ब्रह्म यत्परात्परतो हरिः ।\nपरात्परतरो हीशस्तस्मात्तुल्योऽधिको न हि",
    "३०": "एक एव शिवो नित्यस्ततोऽन्यत्सकलं मृषा ।\nतस्मात्सर्वान्परित्यज्य ध्येयान्विष्ण्वादिकान्सुरान्",
    "३१": "शिव एव सदा ध्येयः सर्वसंसारमोचकः ।\nतस्मै महाग्रासाय महेश्वराय नमः",
    "३२": "पैप्पलादं महाशास्त्रं न देयं यस्य कस्यचित् ।\nनास्तिकाय कृतघ्नाय दुर्वृत्ताय दुरात्मने",
    "३३": "दांभिकाय नृशंसाय शठायानृतभाषिणे ।\nसुव्रताय सुभक्ताय सुवृत्ताय सुशीलिने",
    "३४": "गुरुभक्ताय दान्ताय शान्ताय ऋजुचेतसे ।\nशिवभक्ताय दातव्यं ब्रह्मकर्मोक्तधीमते",
    "३५": "स्वभक्तायैव दातव्यमकृतघ्नाय सुव्रतम् ।\nन दातव्यं सदा गोप्यं यत्नेनैव द्विजोत्तम"
}