{
    "१": "अथ ब्रह्मस्वरूपं कथमिति नारदः पप्रच्छ ।\nतं होवाच पितामहः किं ब्रह्मस्वरूपमिति ।\nअन्योसावन्योहमस्मीति ये विदुस्ते पशवो न स्वभाव-\nपशवस्तमेवं ज्ञात्वा विद्वान्मृत्युमुखात्प्रमुच्यते\nनान्यः पन्था विद्यतेऽयनाय ।\nकालः स्वभावो नियतिर्यदृच्छा\nभूतानि योनिः पुरुष इति चिन्त्यम् ।\nसंयोग एषां नत्वात्मभावा-\nदात्मा ह्यनीशः सुखदुःखहेतोः",
    "२": "ते ध्यानयोगानुगता अपश्यन्\nदेवात्मशक्तिं स्वगुणैर्निगूढाम् ।\nयः कारणानि निखिलानि तानि\nकालात्मयुक्तान्यधितिष्ठत्येकः",
    "३": "तमेकस्मिंस्त्रिवृतं षोडशान्तं\nशतार्धारं विंशप्रतित्यराभिः ।\nअष्टकैः षड्भिर्विश्वरूपैकपाशं\nत्रिमार्गभेदं द्विनिमित्तैकमोहम्",
    "४": "पञ्चस्रोतोम्बुं पञ्चयोन्युग्रवक्त्रां\nपञ्चप्राणोर्मिं पञ्चबुद्ध्यादिमूलाम् ।\nपञ्चावर्तां पञ्चदुःखौघवेगां\nपञ्चशद्भेदां पञ्चपर्वामधीमः",
    "५": "सर्वाजीवे सर्वसंस्थे बृहन्ते\nतस्मिन्हंसो भ्राम्यते ब्रह्मचक्रे ।\nपृथगात्मानं प्रेरितारं च मत्वा\nजुष्टस्ततस्तेनामृतत्वमेति",
    "६": "उद्गीथमेतत्परमं तु ब्रह्म\nतस्मिंस्त्रयं स्वप्रतिष्ठाक्षरं च ।\nअत्रान्तरं वेदविदो विदित्वा\nलीनाः परे ब्रह्मणि तत्परायणाः",
    "७": "संयुक्तमेतत्क्षरमक्षरं च\nव्यक्ताव्यक्तं भरते विश्वमीशः ।\nअनीशश्चात्मा बध्यते भोक्तृभावा-\nज्ज्ञात्वा देवं मुच्यते सर्वपाशैः",
    "८": "ज्ञाज्ञौ द्वावजावीशनीशावजा\nह्येका भोक्तृभोगार्थयुक्ता ।\nअनन्तश्चात्मा विश्वरूपो ह्यकर्ता\nत्रयं यदा विन्दते ब्रह्ममेतत्",
    "९": "नान्तःप्रज्ञं न बहिःप्रज्ञं न स्थूलं नास्थूलं\nन ज्ञानं नाज्ञानं नोभयतःप्रज्ञमग्राह्य-\nमव्यवहार्यं स्वान्तःस्थितः स्वयमेवेति य एवं वेद\nस मुक्तो भवति स मुक्तो भवतीत्याह भगवान्पितामहः ।\nस्वस्वरूपज्ञः परिव्राट् परिव्राडेकाकी चरति\nभयत्रस्तसारङ्गवत्तिष्ठति । गमनविरोधं न करोति ।\nस्वशरीरव्यतिरिक्तं सर्वं त्यक्त्वा ष्ट्पदवृत्त्या स्थित्वा\nस्वरूपानुसन्धानं कुर्वन्सर्वमनन्यबुद्ध्या\nस्वस्मिन्नेव मुक्तो भवति । स परिव्राट् सर्वक्रियाकारकनिवर्तको\nगुरुशिष्यशास्त्रादिविनिर्मुक्तः सर्वसंसारं विसृज्य\nचामोहितः परिव्राट् कथं निर्धनिकः सुखी धनवा-\nञ्ज्ञानाज्ञानोभयातीतः सुखदुःखातीतः\nस्वयंज्योतिप्रकाशः सर्ववेद्यः सर्वज्ञः सर्वसिद्धिदः\nसर्वेश्वरः सोऽहमिति । तद्विष्णोः परमं पदं यत्र\nगत्वा न निवर्तन्ते योगिनः । सूर्यो न तत्र भाति\nन शशाङ्कोऽपि न स पुनरावर्तते न स पुनरावर्तते\nतत्कैवल्यमित्युपनिषत् ॥\n\nइति नवमोपदेशः",
    "१०": "ज्ञात्वा देवं मुच्यते सर्वपाशैः\nक्षीणैः क्लेशैर्जन्ममृत्युप्रहाणिः ।\nतस्याभिध्यानात्तृतयं देहभेदे\nविश्वैश्वर्यं केवल आत्मकामः",
    "११": "एतज्ज्ञेयं नित्यमेवात्मसंस्थं\nनातः परं वेदितव्यं हि किञ्चित् ।\nभोक्ता भोग्यं प्रेरितारं च मत्वा\nसर्वं प्रोक्तं त्रिविधं ब्रह्ममेतत्",
    "१२": "आत्मविद्या तपोमूलं तद्ब्रह्मोपनिषत्परम् ।\nय एवं विदित्वा स्वरूपमेवानुचिन्तयं-\nस्तत्र को मोहः कः शोक एकत्वमनुपश्यतः",
    "१३": "तस्माविराड्भूतं भव्यं\nभविष्यद्भवत्यनश्वरस्वरूपम् ।\nअणोरणीयान्महतो महीया-\nनात्मास्य जन्तोर्निहितो गुहायाम् ।\nतमक्रतुं पश्यति वीतशोको\nधातुःप्रसादान्महिमानमीशम्",
    "१४": "अपाणिपादो जवनो ग्रहीता\nपश्यत्यचक्षुः स श्रुणोत्यकर्णः ।\nस वेत्ति वेद्यं न च तस्यास्ति वेत्ता\nतमाहुरग्र्यं पुरुषं महान्तम्",
    "१५": "अशरीरं शरीरेष्वनवस्थेश्ववस्थितम् ।\nमहान्तं विभुमात्मानं मत्वा धीरो न शोचति",
    "१६": "सर्वस्य धातारमचिन्त्यशक्तिं\nसर्वागमान्तार्थविशेषवेद्यम् ।\nपरात्परं परमं वेदितव्यं\nसर्वावसाने सकृद्वेदितव्यम्",
    "१७": "स्वेनावृतं सर्वमिदं प्रपञ्चं\nपञ्चात्मकं पञ्चसु वर्तमानम् ।\nपञ्चीकृतानन्तभवप्रपञ्चं\nपञ्चीकृतस्वावयवैरसंवृतम् ।\nपरात्परं यन्महतो महान्तं\nस्वरूपतेजोमयशाश्वतं शिवम्",
    "१८": "नाविरतो दुश्चरितान्नाशान्तो नासमाहितः ।\nनाशान्तमनसो वापि प्रज्ञानेनैनमाप्नुयात्",
    "१९": "न सूक्ष्मप्रज्ञमत्यन्तं न प्रज्ञं न क्वचिन्मुने ।\nनैवाप्रज्ञं नोभयतःप्रज्ञं न प्रज्ञमान्तरम्",
    "२०": "संसारदोषदृष्ट्यैव विरक्तिर्जायते सदा ।\nविरक्तस्य तु संसारात्संन्यासः स्यान्न संशयः",
    "२१": "मुमुक्षुः परहंसाख्यः साक्षान्मोक्षैकसाधनम् ।\nअभ्यसेद्ब्रह्मविज्ञानं वेदान्तश्रवणादिना",
    "२२": "ब्रह्मविज्ञानलाभाय परहंस समाह्वयः ।\nशान्तिदान्त्यादिभिः सर्वैः साधनैः सहितो भवेत्",
    "२३": "वेदान्ताभ्यासनिरतः शान्तो दान्तो जितेन्द्रियः ।\nनिर्भयो निर्ममो नित्यो निर्द्वन्द्वो निष्परिग्रहः",
    "२४": "जीर्णकौपीनवासाः स्यान्मुण्डी नग्नोऽथवा भवेत् ।\nप्राज्ञो वेदान्तविद्योगी निर्ममो निरहङ्कृतिः",
    "२५": "मित्रादिषु समो मैत्रः समस्तेष्वेव जन्तुषु ।\nएको ज्ञानी प्रशान्तात्मा स सन्तरति नेतरः",
    "२६": "गुरूणां च हिते युक्तस्तत्र संवत्सरं वसेत् ।\nनियमेष्वप्रमात्तस्तु यमेषु च सदाभवेत्",
    "२७": "प्राप्य चान्ते ततश्चैव ज्ञानयोगमनुत्तमम् ।\nअविरोधेन धर्मस्य संचरेत्पृथिवीमिमाम्",
    "२८": "ततः संवत्सरस्यान्ते ज्ञानयोगमनुत्तमम् ।\nआश्रमत्रयमुत्सृज्य प्राप्तश्च परमाश्रमम्",
    "२९": "अनुज्ञाप्य गुरूंश्चैव चरेद्धि पृथिवीमिमाम् ।\nत्यक्तसङ्गो जितक्रोधो लघ्वाहारो जितेन्द्रियः",
    "३०": "द्वाविमौ न विरज्येते विपरीतेन कर्मणा ।\nनिरारम्भो गृहस्थश्च कार्यवांश्चैव भिक्षुकः",
    "३१": "माद्यति प्रमदां दृष्ट्वा सुरां पीत्वा च माद्यति ।\nतस्माद्दृष्टिविषं नारीं दूरतः परिवर्जयेत्",
    "३२": "संभाषणं सह स्त्रीभिरालापः प्रेक्षणं तथा ।\nनृत्तं गानं सहासं च परिवादांश्च वर्जयेत्",
    "३३": "न स्नानं न जपः पूजा न होमो नैव साधनम् ।\nनाग्निकार्यादिकार्यं च नैतस्यास्तीह नारद",
    "३४": "नार्चनं पितृकार्यं च तीर्थयात्रा व्रतानि च ।\nधर्माधर्मादिकं नास्ति न विधिर्लौकिकी क्रिया",
    "३५": "सन्त्यजेत्सर्वकर्माणि लोकाचारं च सर्वशः ।\nकृमीकीटपतङ्गाश्च तथा योगी वनस्पतीन्",
    "३६": "न नाशयेद्बुधो जीवन्परमार्थमतिर्यतिः ।\nनित्यमन्तर्मुखः स्वच्छः प्रशान्तात्मा स्वपूर्णधीः",
    "३७": "अन्तःसङ्गपरित्यागी लोके विहर नारद ।\nनाराजके जनपदे चरत्येकचरो मुनिः",
    "३८": "निर्वैरेण समं पश्यन्द्विजगोश्वमृगादिषु ।\nभावयन्मनसा विष्णुं परमात्मानमीश्वरम्",
    "३९": "यस्य वाङ्मनसी शुद्धे सम्यग्गुप्ते च सर्वदा ।\nस वै सर्वमवाप्नोति वेदान्तोपगतं फलम्",
    "४०": "संमानाद्ब्राह्मणो नित्यमुद्विजेत विषादिव ।\nअमृतस्येव चाकाङ्क्षेदवमानस्य सर्वदा",
    "४१": "सुखं ह्यवमतः शेते सुखं च प्रतिबुध्यते ।\nसुखं चरति लोकेऽस्मिन्नवमन्ता विनश्यति",
    "४२": "अतिवादांस्तितिक्षेत नावमन्येत कञ्चन ।\nन चेमं देहमाश्रित्य वैरं कुर्वीत केनचित्",
    "४३": "क्रुध्यन्तं न प्रतिक्रुध्येदाक्रुष्टः कुशलं वदेत् ।\nसप्तद्वारावकीर्णां च न वाचमनृतां वदेत्",
    "४४": "अध्यात्मरतिरासीनो निरपेक्षो निराशिषः ।\nआत्मनैव सहायेन सुखार्थी विचरेदिह",
    "४५": "इन्द्रियाणां निरोधेन रागद्वेषक्षयेण च ।\nअहिंसया च भूतानाममृतत्वाय कल्पते",
    "४६": "अस्थिस्थूणं स्नायुबद्धं मांसशोणितलेपितम् ।\nचर्मावबद्धं दुर्गन्धि पूर्णं मूत्रपुरीषयोः",
    "४७": "जराशोकसमाविष्टं रोगायतनमातुरम् ।\nरजस्वलमनित्यं च भूतावासैमं त्यजेत्",
    "४८": "मांसासृक्पूयविण्मूत्रस्नायुमज्जास्थिसंहतौ ।\nदेहे चेत्प्रीतिमान्मूढो भविता नरकेऽपि सः",
    "४९": "सा कालपुत्रपदवी सा माहावीचिवागुरा ।\nसासिपत्रवनश्रेणी या देहेऽहमिति स्थितिः",
    "५०": "सा त्याज्या सर्वयत्नेन सर्वनाशेऽप्युपस्थिते ।\nस्प्रष्टव्या सा न भव्येन सश्वमांसेव पुल्कसी",
    "५१": "प्रियेषु स्वेषु सुकृतमप्रियेषु च दुष्कृतम् ।\nविसृज्य ध्यानयोगेन ब्रह्माप्येति सनातनम्",
    "५२": "अनेन विधिना सर्वांस्त्यक्त्वा सङ्गाञ्शनैः शनैः ।\nसर्वद्वन्द्वैर्विनिर्मुक्तो ब्रह्मण्येवावतिष्ठते",
    "५३": "एक एव चरेन्नित्यं सिद्ध्यर्थमसहायकः ।\nसिद्धिमेकस्य पश्यन्हि न जहाति न हीयते",
    "५४": "कपालं वृक्षमूलानि कुचेलान्यसहायता ।\nसमता चैव सर्वस्मिन्नैतन्मुक्तस्य लक्षणम्",
    "५५": "सर्वभूतहितः शान्तस्त्रिदण्डी सकमण्डलुः ।\nएकारामः परिव्रज्य भिक्षार्थं ग्राममाविशेत्",
    "५६": "एको भिक्षुर्यथोक्तः स्याद्वावेव मिथुनं स्मृतम् ।\nत्रयो ग्रामः समाख्यात ऊर्ध्वं तु नगरायते",
    "५७": "नगरं न हि कर्तव्यं ग्रामो वा मिथुनं तथा ।\nएतत्त्रयं प्रकुर्वाणः स्वधर्माच्च्यवते यतिः",
    "५८": "राजवार्तादितेषां स्याद्भिक्षावार्ता परस्परम् ।\nस्नेहपैशून्यमात्सर्यं संनिकर्षान्न संशयः",
    "५९": "एकाकी निःस्पृहस्तिष्ठेन हि केन सहालपेत् ।\nदद्यान्नारायणेत्येव प्रतिवाक्यं सदा यतिः",
    "६०": "एकाकी चिन्तयेद्ब्रह्म मनोवाक्कायकर्मभिः ।\nमृत्युं च नाभिनन्देत जीवितं वा कथंचन",
    "६१": "कालमेव प्रतीक्षेत यावदायुः समाप्यते ।\nनाभिनन्देत मरणं नाभिनन्देत जीवितम्",
    "६२": "अजिह्वः षण्डकः पङ्गुरन्धो बधिर एव च ।\nमुग्धश्च मुच्यते भिक्षुः षड्भिरेतैर्न संशयः",
    "६३": "इदमिष्टमिदं नेति योऽश्नन्नपि न सज्जति ।\nहितं सत्यं मितं वक्ति तमजिह्वं प्रचक्षते",
    "६४": "अद्यजातां यथा नारीं तथा षोडशवार्षिकीम् ।\nशतवर्षं च यो दृष्ट्वा निर्विकारः स षण्डकः",
    "६५": "भिक्षार्थमटनं यस्य विण्मूत्रकरणाय च ।\nयोजनान्न परं याति सर्वथा पङ्गुरेव सः",
    "६६": "तिष्ठतो व्रजतो वापि यस्य चक्षुर्न दूरगम् ।\nचतुर्युगां भुवं मुक्त्वा परिव्राट् सोऽन्ध उच्यते",
    "६७": "हिताहितं मनोरामं वचः शोकावहं तु यत् ।\nश्रुत्वापि न श‍ृणोतीव बधिरः स प्रकीर्तितः",
    "६८": "सान्निध्ये विषयाणां यः समर्थो विकलेन्द्रियः ।\nसुप्तवद्वर्तते नित्यं स भिक्षुर्मुग्ध उच्यते",
    "६९": "नटादिप्रेक्षणं द्यूतं प्रमदासुहृदं तथा ।\nभक्ष्यं भोज्यमुदक्यां च षण्न पश्येत्कदाचन",
    "७०": "रागं द्वेषं मदं मायां द्रोहं मोहं परात्मसु ।\nषडेतानि यतिर्नित्यं मनसापि न चिन्तयेत्",
    "७१": "मञ्चकं शुक्लवस्त्रं च स्त्रीकथालौल्यमेव च ।\nदिवा स्वापं च यानं च यतीनां पातकानि षट्",
    "७२": "दूरयात्रां प्रयत्नेन वर्जयेदात्मचिन्तकः ।\nसदोपनिषदं विद्यामभ्यसेन्मुक्तिहैतुकीम्",
    "७३": "न तीर्थसेवी नित्यं स्यान्नोपवासपरो यतिः ।\nन चाध्ययनशीलः स्यान्न व्याख्यानपरो भवेत्",
    "७४": "अपापमशठं वृत्तमजिह्मं नित्यमाचरेत् ।\nइन्द्रियाणि समाहृत्य कूर्मोऽङ्गानीव सर्वशः",
    "७५": "क्षीणेन्द्रियमनोवृत्तिर्निराशीर्निष्परिग्रहः ।\nनिर्द्वन्द्वो निर्नमस्कारो निःस्वधाकार एव च",
    "७६": "निर्ममो निरहङ्कारो निरपेक्षो निराशिषः ।\nविविक्तदेशसंसक्तो मुच्यते नात्र संशय इति",
    "७७": "अप्रमत्तः कर्मभक्तिज्ञानसम्पन्नः स्वतन्त्रो\nवैराग्यमेत्य ब्रह्मचारी गृही वानप्रस्थो वा\nमुख्यवृत्तिका चेद्ब्रह्मचर्यं समाप्य गृही\nभवेद्गृहाद्वनी भूत्वा प्रव्रजेद्यदिवेतरतथा\nब्रह्मचर्यादेव प्रव्रजेद्गृहाद्वा वनाद्वाथ\nपुनरव्रती वा व्रती वा स्नातको वाऽस्नातको\nवोत्सन्नाग्निरनग्निको वा यदहरेव विरजेत्तदहरेव\nप्रव्रजेत्तद्धैके प्राजापत्यामेवेष्टिं कुर्वन्यथवा\nन कुर्यादग्नेय्यमेव कुर्यादग्निर्हिप्राणः प्राणमेवैतया\nकरोति तस्मात्त्रैधातवीयामेव कुर्यादेतैव त्रयो धातवो\nयदुत सत्त्वं रजस्तम इति ॥\n\nअयं ते योनिरृत्वियो यतो जातो अरोचथाः ।\nतं जानन्नग्न आरोहाथानो वर्धया रयिमित्यनेन\nमन्त्रेणाग्निमाजिघ्रेदेश वा अग्नेर्योनिर्यः प्राणः\nप्राणं गच्छ स्वां योनिं गच्छ\nस्वाहेत्येवमेवैतदाहवनीयादग्निमाहृत्य\nपूर्ववदग्निमाजिघ्रेद्यदग्निं न विन्देदप्सु जुहुयादापो\nवै सर्वा देवताः सर्वाभ्यो देवताभ्यो जुहोमि स्वाहेति\nहुत्वोधृत्य तदुदकं प्राश्नीयात्साज्यं हविरनामयं\nमोदमिति शिखां यज्ञोपवीतं पितरं पुत्रं कलत्रं कर्म\nचाध्ययनं मन्त्रान्तरं विसृज्यैव\nपरिव्रजत्यात्मविन्मोक्षमन्त्रैस्त्रैधातवीयैर्विधेस्तद्ब्रह्म\nतदुपासितव्यमेवैतदिति ॥\n\nपितामहं पुनः पप्रच्छ नारदः कथमयज्ञोपवीती\nब्राह्मण इति ॥ तमाह पितामहः ॥\n\nसशिखं वपनं कृत्वा बहिःसूत्रं त्यजेद्बुधः ।\nयदक्षरं परं ब्रह्म तत्सूत्रमिति धारयेत्",
    "७८": "सूचनात्सूत्रमित्याहुः सूत्रं नाम परं पदम् ।\nतत्सूत्रं विदितं येन स विप्रो वेदपारगः",
    "७९": "येन सर्वमिदं प्रोतं सूत्रे मणिगणा इव ।\nतत्सूत्रं धारयेद्योगी योगवित्तत्त्वदर्शनः",
    "८०": "बहिःसूत्रं त्यजेद्विद्वान्योगमुत्तममास्थितः ।\nब्रह्मभावमिदं सूत्रं धारयेद्यः सचेतनः ।\nधारणात्तस्य सूत्रस्य नोच्छिष्टो नाशुचिर्भवेत्",
    "८१": "सूत्रमन्तर्गतं येषां ज्ञानयज्ञोपवीतिनाम् ।\nते वै सूत्रविदो लोके ते च यज्ञोपवीतिनः",
    "८२": "ज्ञानशिखिनो ज्ञाननिष्ठा ज्ञानयज्ञोपवीतिनः ।\nज्ञानमेव परं तेषां पवित्रं ज्ञानमुच्यते",
    "८३": "अग्नेरिव शिखा नान्या यस्य ज्ञानमयी शिखा ।\nस शिखीत्युच्यते विद्वान्नेतरे केशधारिणः",
    "८४": "कर्मण्यधिकृता ये तु वैदिके ब्राह्मणादयः ।\nतेभिर्धार्यमिदं सूत्रं क्रियाङ्गं तद्धि वै स्मृतम्",
    "८५": "शिखा ज्ञानमयी यस्य उपवीतं च तन्मयम् ।\nब्राह्मण्यं सकलं तस्य इति ब्रह्मविदो विदुरिति"
}