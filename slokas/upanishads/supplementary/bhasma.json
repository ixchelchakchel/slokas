{
    "१": "ॐ भद्रं कर्णेभिः श‍ृणुयाम देवाः ॥ भद्रं पश्येमाक्षभिर्यजत्राः ॥\n\nस्थिरैरङ्गैस्तुष्टुवाꣳसस्तनूभिः ॥ व्यशेम देवहितं यदायुः ॥\n\nस्वस्ति न इन्द्रो वृद्धश्रवाः ॥ स्वस्ति नः पूषा विश्ववेदाः ॥\n\nस्वस्ति नस्तार्क्ष्यो अरिष्टनेमिः ॥ स्वस्ति नो बृहस्पतिर्दधातु ॥\n\nॐ शान्तिः शान्तिः शान्तिः ॥\n\nहरिः ॐ ॥ अथ जाबालो भुसुण्डः कैलासशिखरावासमोंकारस्वरूपिणं\nमहादेवमुमार्धकृतशेखरं सोमसूर्याग्निनयनमनन्तेन्दुरविप्रभं\nव्याघ्रचर्माम्बरधरं मृगहस्तं भस्मोद्धूलितविग्रहं\nतिर्यक्त्रिपुण्ड्ररेखाविराजमानभालप्रदेशं स्मितसम्पूर्णपञ्चविध-\nपञ्चाननं वीरासनारूढमप्रमेयमनाद्यनन्तं निष्कलं निर्गुणं\nशान्तं निरञ्जनमनामयं हुंफट्कुर्वाणं शिवनामान्यनिशमुच्चरन्तं\nहिरण्यबाहुं हिरण्यरूपं हिरण्यवर्णं हिरण्यनिधिमद्वैतं चतुर्थं\nब्रह्मविष्णुरुद्रातीतमेकमाशास्यं भगवन्तं शिवं प्रणम्य\nमुहुर्मुहुरभ्यर्च्य श्रीफलदलैस्तेन भस्मना च नतोत्तमाङ्गः\nकृताञ्जलिपुटः पप्रच्छाधीहि भगवन्वेदसारमुद्धृत्य\nत्रिपुण्ड्रविधिं यस्मादन्यानप्रेक्षमेव मोक्षोपलब्धिः ।\nकिं भस्मनो द्रव्यम् । कानि स्थानानि । मनवोऽप्यत्र के वा ।\nकति वा तस्य धारणम् । के वात्राधिकारिणः । नियमस्तेषां\nको वा । मामन्तेवासिनमनुशासयामोक्षमिति । अथ स होवाच\nभगवान्परमेश्वरः परमकारुणिकः प्रमथान्सुरानपि\nसोऽन्वीक्ष्य पूतं प्रातरुदयाद्गोमयं ब्रह्मपर्णे निधाय\nत्र्यम्बकमिति मन्त्रेण शोषयेत् । येन केनापि तेजसा\nतत्स्वगृह्योक्तमार्गेण प्रतिष्ठाप्य वह्निं तत्र तद्गोमयद्रव्यं\nनिधाय सोमाय स्वाहेति मन्त्रेण ततस्तिलब्रीहिभिः साज्यैर्जुहुयात् ।\nअयं तेनाष्टोत्तरसहस्रं सार्धमेतद्वा । तत्राज्यस्य पर्णमयी\nजुहूर्भवति । तेन न पापं श‍ृणोति । तद्घोममन्त्रस्र्यम्बकमित्येव\nअन्ते स्विष्टकृत्पूर्णाहुतिस्तेनैवाष्टदिक्षु बलिप्रदानम् ।\nतद्भस्म गायत्र्या सम्प्रोक्ष्य तद्धैमे राजते ताम्रे मृण्मये\nवा पात्रे निधाय रुद्रमन्त्रैः पुनरभ्युक्ष्य शुद्धदेशे संस्थापयेत् ।\nततो भोजयेद्ब्राह्मणान् । ततः स्वयं पूतो भवति । मानस्तोक इति सद्यो\nजातमित्यादि पञ्चब्रह्ममन्त्रैर्भस्म संगृह्याग्निरिति भस्म वायुरिति\nभस्म जलमिति भस्म स्थलमिति भस्म व्योमेति भस्म देवा भस्म\nऋषयो भस्म ।  सर्वं ह वा एतदिदं भस्म । पूतं पावनं नमामि\nसद्यः समस्ताघशासकमिति शिरसाभिनम्य । पूते वामहस्ते\nवामदेवायेति निधाय त्र्यम्बकमिति सम्प्रोक्ष्य शुद्धं शुद्धेनेति\nसंमृज्य संशोध्य तेनैवापादशीर्षमुद्धूलनमाचरेत् ।\nतत्र ब्रह्ममन्त्राः पञ्च । ततः शेषस्य भस्मनो विनियोगः ।\nतर्जनीमध्यमानामिकाभिरग्नेर्भस्मासीति भस्म संगृह्य\nमूर्धानमिति मूर्धन्यग्रे न्यसेत् । त्र्यम्बकमिति ललाटे\nनीलग्रीवायेति कण्ठे कण्ठस्य दक्षिणे पार्श्वे त्र्यायुषमिति\nवामेति कपोलयोः कालायेति नेत्रयोस्त्रिलोचनायेति श्रोत्रयोः\nश‍ृणवामेति वक्त्रे प्रब्रवामेति हृदये आत्मन इति नाभौ\nनाभिरिति मन्त्रेण दक्षिणभुजमूले भवायेति तन्मध्ये रुद्रायेति\nतन्मणिबन्धे शर्वायेति तत्करपृष्ठे पशुपतय इति वामबाहुमूले\nउग्रायेति तन्मध्ये अग्रेवधायेति तन्मणिबन्धे दूरेवधायेति\nतत्करपृष्ठे नमो हन्त्र इति अंसे शङ्करायेति यथाक्रमं\nभस्म धृत्वा सोमायेति शिवं नत्वा ततः प्रक्षाल्य तद्भस्मापः\nपुनन्त्विति पिबेत् । नाधो त्याज्यं नाधो त्याज्यम् ।\nएतन्मध्याह्नसायाह्नेषु त्रिकालेषु विधिवद्भस्मधारणमप्रमादेन\nकार्यम् । प्रमादात्पतितो भवति । ब्राह्मणानामयमेव धर्मोऽयमेव\nधर्मः । एवं भस्मधारणमकृत्वा नाश्नीयादापोऽन्नमन्यद्वा ।\nप्रमादात्त्यक्त्वा भस्मधारणं न गायत्रीं जपेत् । न जुहुयादग्नौ\nतर्पयेद्देवानृषीन्पित्रादीन् ।\nअयमेव धर्मः सनातनः सर्वपापनाशको मोक्षहेतुः । नित्योऽयं धर्मो\nब्राह्मणानां ब्रह्मचारिगृहिवानप्रस्थयतीनाम् । एतदकरणे\nप्रत्यवैति ब्राह्मणः । अकृत्वा प्रमादेनैतदष्टोत्तरशतं\nजलमध्ये स्थित्वा गायत्रीं जप्त्वोपोषणेनैकेन शुद्धो भवति ।\nयतिर्भस्मधारणं त्यक्त्वैकदोपोष्य द्वादशसहस्रप्रणवं\nजप्त्वा शुद्धो भवति । अन्यथेन्द्रो यतीन्सालावृकेभ्यः\nपातयति । भस्मनो यद्यभावस्तदा नर्यभस्मदाहनजन्यमन्यद्वावश्यं\nमन्त्रपूतं धार्यम् ।\nएतत्प्रातः प्रयुञ्जानो रत्रिकृतात्पापात्पूतो भवति ।\nस्वर्णस्तेयात्प्रमुच्यते । मध्यन्दिने माध्यन्दिनं\nकृत्वोपस्थानान्तं ध्यायमान आदित्याभिमुखोऽधीयानः\nसुरापानात्पूतो भवति । स्वर्णस्तेयात्पूतो भवति ।\nब्राह्मणवधात्पूतो भवति । गोवधात्पूतो भवति ।\nअश्ववधात्पूतो भवति । गुरुवधात्पूतो भवति ।\nमातृवधात्पूतो भवति । पितृवधात्पूतो भवति ।\nत्रिकालमेतत्प्रयुञ्जानः सर्ववेदपारायणफलमवाप्नोति ।\nसर्वतीर्थफलमश्नुते । अनपब्रुवः सर्वमायुरेति ।\nविन्दते प्राजापत्यं रायस्पोषं गौपत्यम् ।\nएवमावर्तयेदुपनिषदमित्याह भगवान्सदाशिवः\nसाम्बः सदाशिवः साम्बः ॥\n\nइति प्रथमोऽध्यायः"
}