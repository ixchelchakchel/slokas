{
    "१": "ॐ सह नाववतु । सह नौ भुनक्तु । सह वीर्यं करवावहै ।\nतेजस्विनावधीतमस्तु मा विद्विषावहै ।\nॐ शान्तिः शान्तिः शान्तिः ॥\n\nयोगतत्त्वं प्रवक्ष्यामि योगिनां हितकाम्यया ।\nयच्छृत्वा च पठित्वा च सर्वपापैः प्रमुच्यते",
    "२": "विष्णुर्नाम महायोगी महाभूतो महातपाः ।\nतत्त्वमार्गे यथा दीपो दृश्यते पुरुषोत्तमः",
    "३": "तमाराध्य जगन्नाथं प्रणिपत्य पितामहः ।\nपप्रच्छ योगतत्त्वं मे ब्रूहि चाष्टाङ्गसंयुतम्",
    "४": "तमुवाच हृषीकेशो वक्ष्यामि श‍ृणु तत्त्वतः ।\nसर्वे जीवाः सुखैर्दुखैर्मायाजालेन वेष्टिताः",
    "५": "तेषां मुक्तिकरं मार्गं मायाजालनिकृन्तनम् ।\nजन्ममृत्युजराव्याधिनाशनं मृत्युतारकम्",
    "६": "नानामार्गैस्तु दुष्प्रापं कैवल्यं परमं पदम् ।\nपतिताः शास्त्रजालेषु प्रज्ञया तेन मोहिताः",
    "७": "अनिर्वाच्यं पदं वक्तुं न शक्यं तैः सुरैरपि ।\nस्वात्मप्रकाशरूपं तत्किं शास्त्रेण प्रकाशते",
    "८": "निष्कलं निर्मलं शान्तं सर्वातीतं निरामयम् ।\nतदेव जीवरूपेण पुण्यपापफलैर्वृतम्",
    "९": "परमात्मपदं नित्यं तत्कथं जीवतां गतम् ।\nसर्वभावपदातीतं ज्ञानरूपं निरञ्जनम्",
    "१०": "वारिवत्स्फुरितं तस्मिंस्तत्राहंकृतिरुत्थिता ।\nपञ्चात्मकमभूत्पिण्डं धातुबद्धं गुणात्मकम्",
    "११": "सुखदुःखैः समायुक्तं जीवभावनया कुरु ।\nतेन जीवाभिधा प्रोक्ता विशुद्धैः परमात्मनि",
    "१२": "कामक्रोधभयं चापि मोहलोभमदो रजः ।\nजन्ममृत्युश्च कार्पण्यं शोकस्तन्द्रा क्षुधा तृषा",
    "१३": "तृष्णा लज्जा भयं दुह्खं विषादो हर्ष एव च ।\nएभिर्दोषैर्विनिर्मुक्तः स जीवः केवलो मतः",
    "१४": "तस्माद्दोषविनाशार्थमुपायं कथयामि ते ।\nयोगहीनं कथं ज्ञानं मोक्षदं भवति ध्रुवम्",
    "१५": "योगो हि ज्ञानहीनस्तु न क्षमो मोक्षकर्मणि ।\nतस्माज्ज्ञानं च योगं च मुमुक्षुर्दृढमभ्यसेत्",
    "१६": "अज्ञानादेव संसारो ज्ञानादेव विमुच्यते ।\nज्ञानस्वरूपमेवादौ ज्ञानं ज्ञेयैकसाधनम्",
    "१७": "ज्ञातं येन निजं रूपं कैवल्यं परमं पदम् ।\nनिष्कलं निर्मलं साक्षात्सच्चिदानन्दरूपकम्",
    "१८": "उत्पत्तिस्थितिसंहारस्फूर्तिज्ञानविवर्जितम् ।\nएतज्ज्ञानमिति प्रोक्तमथ योगं ब्रवीमि ते",
    "१९": "योगो हि बहुधा ब्रह्मन्भिद्यते व्यवहारतः ।\nमन्त्रयोगो लयश्चैव हठोऽसौ राजयोगतः",
    "२०": "आरम्भश्च घटश्चैव तथा परिचयः स्मृतः ।\nनिष्पत्तिश्चेत्यवस्था च सर्वत्र परिकीर्तिता",
    "२१": "एतेषां लक्षणं ब्रह्मन्वक्ष्ये श‍ृणु समासतः ।\nमातृकादियुतं मन्त्रं द्वादशाब्दं तु यो जपेत्",
    "२२": "क्रमेण लभते ज्ञानमणिमादिगुणान्वितम् ।\nअल्पबुद्धिरिमं योगं सेवते साधकाधमः",
    "२३": "लययोगश्चित्तलयः कोटिशः परिकीर्तितः ।\nगच्छंस्तिष्ठन्स्वपन्भुञ्जन्ध्यायेन्निष्कलमीश्वरम्",
    "२४": "स एव लययोगः स्याद्धठयोगमतः श‍ृणु ।\nयमश्च नियमश्चैव आसनं प्राणसंयमः",
    "२५": "प्रत्याहारो धारणा च ध्यानं भ्रूमध्यमे हरिम् ।\nसमाधिः समतावस्था साष्टाङ्गो योग उच्यते",
    "२६": "महामुद्रा महाबन्धो महावेधश्च खेचरी ।\nजालन्धरोड्डियाणश्च मूलबन्धैस्तथैव च",
    "२७": "दीर्घप्रणवसन्धानं सिद्धान्तश्रवणं परम् ।\nवज्रोली चामरोली च सहजोली त्रिधा मता",
    "२८": "एतेषां लक्षणं ब्रह्मन्प्रत्येकं श‍ृणु तत्त्वतः ।\nलघ्वाहारो यमेष्वेको मुख्या भवति नेतरः",
    "२९": "अहिंसा नियमेष्वेका मुख्या वै चतुरानन ।\nसिद्धं पद्मं तथा सिंहं भद्रं चेति चतुष्टयम्",
    "३०": "प्रथमाभ्यासकाले तु विघ्नाः स्युश्चतुरानन ।\nआलस्यं कत्थनं धूर्तगोष्ठी मन्त्रादिसाधनम्",
    "३१": "धातुस्त्रीलौल्यकादीनि मृगतृष्णामयानि वै ।\nज्ञात्वा सुधीस्त्यजेत्सर्वान्विघ्नान्पुण्यप्रभावतः",
    "३२": "प्राणायामं ततः कुर्यात्पद्मासनगतः स्वयम् ।\nसुशोभनं मठं कुर्यात्सूक्ष्मद्वारं तु निर्व्रणम्",
    "३३": "सुष्ठु लिप्तं गोमयेन सुधया वा प्रयत्नतः ।\nमत्कुणैर्मशकैर्लूतैर्वर्जितं च प्रयत्नतः",
    "३४": "दिने दिने च संमृष्टं संमार्जन्या विशेषतः ।\nवासितं च सुगन्धेन धूपितं गुग्गुलादिभिः",
    "३५": "नात्युच्छ्रितं नातिनीचं चैलाजिनकुशोत्तरम् ।\nतत्रोपविश्य मेधावी पद्मासनसमन्वितः",
    "३६": "ऋजुकायः प्राञ्जलिश्च प्रणमेदिष्टदेवताम् ।\nततो दक्षिणहस्तस्य अङ्गुष्ठेनैव पिङ्गलाम्",
    "३७": "निरुध्य पूरयेद्वायुमिडया तु शनैः शनैः ।\nयथाशक्त्यविरोधेन ततः कुर्याच्च कुम्भकम्",
    "३८": "पुनस्त्यजेत्पिङ्गलया शनैरेव न वेगतः ।\nपुनः पिङ्गलयापूर्य पूरयेदुदरं शनैः",
    "३९": "धारयित्वा यथाशक्ति रेचयेदिडया शनैः ।\nयया त्यजेत्तयापूर्य धारयेदविरोधतः",
    "४०": "जानु प्रदक्षिणीकृत्य न द्रुतं न विलम्बितम् ।\nअङ्गुलिस्फोटनं कुर्यात्सा मात्रा परिगीयते",
    "४१": "इडया वायुमारोप्य शनैः षोडशमात्रया ।\nकुम्भयेत्पूरितं पश्चाच्चतुःषष्ट्या तु मात्रया",
    "४२": "रेचयेत्पिङ्गलानाड्या द्वात्रिंशन्मात्रया पुनः ।\nपुनः पिङ्गलयापूर्य पूर्ववत्सुसमाहितः",
    "४३": "प्रातर्मध्यन्दिने सायमर्धरात्रे च कुम्भकान् ।\nशनैरशीतिपर्यन्तं चतुर्वारं समभ्यसेत्",
    "४४": "एवं मासत्रयाभ्यासान्नाडीशुद्धिस्ततो भवेत् ।\nयदा तु नाडीशुद्धिः स्यात्तदा चिह्नानि बाह्यतः",
    "४५": "जायन्ते योगिनो देहे तानि वक्ष्याम्यशेषतः ।\nशरीरलघुता दीप्तिर्जाठराग्निविवर्धनम्",
    "४६": "कृशत्वं च शरीरस्य तदा जायेत निश्चितम् ।\nयोगाविघ्नकराहारं वर्जयेद्योगवित्तमः",
    "४७": "लवणं सर्षपं चाम्लमुष्णं रूक्षं च तीक्ष्णकम् ।\nशाकजातं रामठादि वह्निस्त्रीपथसेवनम्",
    "४८": "प्रातःस्नानोपवासादिकायक्लेशांश्च वर्जयेत् ।\nअभ्यासकाले प्रथमं शस्तं क्षीराज्यभोजनम्",
    "४९": "गोधूममुद्गशाल्यन्नं योगवृद्धिकरं विदुः ।\nततः परं यथेष्टं तु शक्तः स्याद्वायुधारणे",
    "५०": "यथेष्टवायुधारणाद्वायोः सिद्ध्येत्केवलकुम्भकः ।\nकेवले कुम्भक सिद्धे रेचपूरविवर्जिते",
    "५१": "न तस्य दुर्लभं किञ्चित्त्रिषु लोकेषु विद्यते ।\nप्रस्वेदो जायते पूर्वं मर्दनं तेन कारयेत्",
    "५२": "ततोऽपि धारणाद्वायोः क्रमेणैव शनैः शनैः ।\nकम्पो भवति देहस्य आसनस्थस्य देहिनः",
    "५३": "ततोऽधिकतराभ्यासाद्दार्दुरी स्वेन जायते ।\nयथा च दर्दुरो भाव उत्प्लुन्योत्प्लुत्य गच्छति",
    "५४": "पद्मासनस्थितो योगी तथा गच्छति भूतले ।\nततोऽधिकतरभ्यासाद्भूमित्यागश्च जायते",
    "५५": "पद्मासनस्थ एवासौ भूमिमुत्सृज्य वर्तते ।\nअतिमानुषचेष्टादि तथा सामर्थ्यमुद्भवेत्",
    "५६": "न दर्शयेच्च सामर्थ्यं दर्शनं वीर्यवत्तरम् ।\nस्वल्पं वा बहुधा दुःखं योगी न व्यथते तदा",
    "५७": "अल्पमूत्रपुरीषश्च स्वल्पनिद्रश्च जायते ।\nकीलवो दृषिका लाला स्वेददुर्गन्धतानने",
    "५८": "एतानि सर्वथा तस्य न जायन्ते ततः परम् ।\nततोऽधिकतराभ्यासाद्बलमुत्पद्यते बहु",
    "५९": "येन भूचर सिद्धिः स्याद्भूचराणां जये क्षमः ।\nव्याघ्रो वा शरभो व्यापि गजो गवय एव वा",
    "६०": "सिंहो वा योगिना तेन म्रियन्ते हस्तताडिताः ।\nकन्दर्पस्य यथा रूपं तथा स्यादपि योगिनः",
    "६१": "तद्रूपवशगा नार्यः काङ्क्षन्ते तस्य सङ्गमम् ।\nयदि सङ्गं करोत्येष तस्य बिन्दुक्षयो भवेत्",
    "६२": "वर्जयित्वा स्त्रियाः सङ्गं कुर्यादभ्यासमादरात् ।\nयोगिनोऽङ्गे सुगन्धश्च जायते बिन्दुधारणात्",
    "६३": "ततो रहस्युपाविष्टः प्रणवं प्लुतमात्रया ।\nजपेत्पूर्वार्जितानां तु पापानां नाशहेतवे",
    "६४": "सर्वविघ्नहरो मन्त्रः प्रणवः सर्वदोषहा ।\nएवमभ्यासयोगेन सिद्धिरारम्भसम्भवा",
    "६५": "ततो भवेद्धठावस्था पवनाभ्यासतत्परा ।\nप्राणोऽपानो मनो बुद्धिर्जीवात्मपरमात्मनोः",
    "६६": "अन्योन्यस्याविरोधेन एकता घटते यदा ।\nघटावस्थेति सा प्रोक्ता तच्चिह्नानि ब्रवीम्यहम्",
    "६७": "पूर्वं यः कथितोऽभ्यासश्चतुर्थांशं परिग्रहेत् ।\nदिवा वा यदि वा सायं याममात्रं समभ्यसेत्",
    "६८": "एकवारं प्रतिदिनं कुर्यात्केवलकुम्भकम् ।\nइन्द्रियाणीन्द्रियार्थेभ्यो यत्प्रत्याहरणं स्फुटम्",
    "६९": "योगी कुम्भकमास्थाय प्रत्याहारः स उच्यते ।\nयद्यत्पश्यति चक्षुर्भ्यां तत्तदात्मेति भावयेत्",
    "७०": "यद्यच्छृणोति कर्णाभ्यां तत्तदात्मेति भावयेत् ।\nलभते नासया यद्यत्तत्तदात्मेति भावयेत्",
    "७१": "जिह्वया यद्रसं ह्यत्ति तत्तदात्मेति भावयेत् ।\nत्वचा यद्यत्स्पृशेद्योगी तत्तदात्मेति भावयेत्",
    "७२": "एवं ज्ञानेन्द्रियाणां तु तत्तत्सौख्यं सुसाधयेत् ।\nयाममात्रं प्रतिदिनं योगी यत्नादतन्द्रितः",
    "७३": "यथा वा चित्तसामर्थ्यं जायते योगिनो ध्रुवम् ।\nदूरश्रुतिर्दूरदृष्टिः क्षणाद्दूरगमस्तथा",
    "७४": "वाक्सिद्धिः कामरूपत्वमदृश्यकरणी तथा ।\nमलमूत्रप्रलेपेन लोहादेः स्वर्णता भवेत्",
    "७५": "खे गतिस्तस्य जायेत सन्तताभ्यासयोगतः ।\nसदा बुद्धिमता भाव्यं योगिना योगसिद्धये",
    "७६": "एते विघ्ना महासिद्धेर्न रमेत्तेषु बुद्धिमान् ।\nन दर्शयेत्स्वसामर्थ्यं यस्यकस्यापि योगिराट्",
    "७७": "यथा मूढो यथा मूर्खो यथा बधिर एव वा ।\nतथा वर्तेत लोकस्य स्वसामर्थ्यस्य गुप्तये",
    "७८": "शिष्याश्च स्वस्वकार्येषु प्रार्थयन्ति न संशयः ।\nतत्तत्कर्मकरव्यग्रः स्वाभ्यासेऽविस्मृतो भवेत्",
    "७९": "अविस्मृत्य गुरोर्वाक्यमभ्यसेत्तदहर्निशम् ।\nएवं भवेद्धठावस्था सन्तताभ्यासयोगतः",
    "८०": "अनभ्यासवतश्चैव वृथागोष्ठ्या न सिद्ध्यति ।\nतस्मात्सर्वप्रयत्नेन योगमेव सदाभ्यसेत्",
    "८१": "ततः परिचयावस्था जायतेऽभ्यासयोगतः ।\nवायुः परिचितो यत्नादग्निना सह कुण्डलीम्",
    "८२": "भावयित्वा सुषुम्नायां प्रविशेदनिरोधतः ।\nवायुना सह चित्तं च प्रविशेच्च महापथम्",
    "८३": "यस्य चित्तं स्वपवनं सुषुम्नां प्रविशेदिह ।\nभूमिरापोऽनलो वायुराकाशश्चेति पञ्चकः",
    "८४": "येषु पञ्चसु देवानां धारणा पञ्चधोद्यते ।\nपादादिजानुपर्यन्तं पृथिवीस्थानमुच्यते",
    "८५": "पृथिवी चतुरस्रं च पीतवर्णं लवर्णकम् ।\nपार्थिवे वायुमारोप्य लकारेण समन्वितम्",
    "८६": "ध्यायंश्चतुर्भुजाकारं चतुर्वक्त्रं हिरण्मयम् ।\nधारयेत्पञ्चघटिकाः पृथिवीजयमाप्नुयात्",
    "८७": "पृथिवीयोगतो मृत्युर्न भवेदस्य योगिनः ।\nआजानोः पायुपर्यन्तमपां स्थानं प्रकीर्तितम्",
    "८८": "आपोऽर्धचन्द्रं शुक्लं च वंबीजं परिकीर्तितम् ।\nवारुणे वायुमारोप्य वकारेण समन्वितम्",
    "८९": "स्मरन्नारायणं देवं चतुर्बाहुं किरीटिनम् ।\nशुद्धस्फटिकसङ्काशं पीतवाससमच्युतम्",
    "९०": "धारयेत्पञ्चघटिकाः सर्वपापैः प्रमुच्यते ।\nततो जलाद्भयं नास्ति जले मृत्युर्न विद्यते",
    "९१": "आपायोर्हृदयान्तं च वह्निस्थानं प्रकीर्तितम् ।\nवह्निस्त्रिकोणं रक्तं च रेफाक्षरसमुद्भवम्",
    "९२": "वह्नौ चानिलमारोप्य रेफाक्षरसमुज्ज्वलम् ।\nत्रियक्षं वरदं रुद्रं तरुणादित्यसंनिभम्",
    "९३": "भस्मोद्धूलितसर्वाङ्गं सुप्रसन्नमनुस्मरन् ।\nधारयेत्पञ्चघटिका वह्निनासौ न दाह्यते",
    "९४": "न दह्यते शरीरं च प्रविष्टस्याग्निमण्डले ।\nआहृदयाद्भ्रुवोर्मध्यं वायुस्थानं प्रकीर्तितम्",
    "९५": "वायुः षट्कोणकं कृष्णं यकाराक्षरभासुरम् ।\nमारुतं मरुतां स्थाने यकाराक्षरभासुरम्",
    "९६": "धारयेत्तत्र सर्वज्ञमीश्वरं विश्वतोमुखम् ।\nधारयेत्पञ्चघटिका वायुवद्व्योमगो भवेत्",
    "९७": "मरणं न तु वायोश्च भयं भवति योगिनः ।\nआभ्रूमध्यात्तु मूर्धान्तमाकाशस्थानमुच्यते",
    "९८": "व्योम वृत्तं च धूम्रं च हकाराक्षरभासुरम् ।\nआकाशे वायुमारोप्य हकारोपरि शङ्करम्",
    "९९": "बिन्दुरूपं महादेवं व्योमाकारं सदाशिवम् ।\nशुद्धस्फटिकसङ्काशं धृतबालेन्दुमौलिनम्",
    "१००": "पञ्चवक्त्रयुतं सौम्यं दशबाहुं त्रिलोचनम् ।\nसर्वायुधैर्धृताकारं सर्वभूषणभूषितम्",
    "१०१": "उमार्धदेहं वरदं सर्वकारणकारणम् ।\nआकाशधारणात्तस्य खेचरत्वं भवेद्ध्रुवम्",
    "१०२": "यत्रकुत्र स्थितो वापि सुखमत्यन्तमश्नुते ।\nएवं च धारणाः पञ्च कुर्याद्योगी विचक्षणः",
    "१०३": "ततो दृढशरीरः स्यान्मृत्युस्तस्य न विद्यते ।\nब्रह्मणः प्रलयेनापि न सीदति महामतिः",
    "१०४": "समभ्यसेत्तथा ध्यानं घटिकाषष्टिमेव च ।\nवायुं निरुध्य चाकाशे देवतामिष्टदामिति",
    "१०५": "सगुणं ध्यानमेतत्स्यादणिमादिगुणप्रदम् ।\nनिर्गुणध्यानयुक्तस्य समाधिश्च ततो भवेत्",
    "१०६": "दिनद्वादशकेनैव समाधिं समवाप्नुयात् ।\nवायुं निरुध्य मेधावी जीवन्मुक्तो भवत्ययम्",
    "१०७": "समाधिः समतावस्था जीवात्मपरमात्मनोः ।\nयदि स्वदेहमुत्स्रष्टुमिच्छा चेदुत्सृजेत्स्वयम्",
    "१०८": "परब्रह्मणि लीयेत न तस्योत्क्रान्तिरिष्यते ।\nअथ नो चेत्समुत्स्रष्टुं स्वशरीरं प्रियं यदि",
    "१०९": "सर्वलोकेषु विहरन्नणिमादिगुणान्वितः ।\nकदाचित्स्वेच्छया देवो भूत्वा स्वर्गे महीयते",
    "११०": "मनुष्यो वापि यक्षो वा स्वेच्छयापीक्षणद्भवेत् ।\nसिंहो व्याघ्रो गजो वाश्वः स्वेच्छया बहुतामियात्",
    "१११": "यथेष्टमेव वर्तेत यद्वा योगी महेश्वरः ।\nअभ्यासभेदतो भेदः फलं तु सममेव हि",
    "११२": "पार्ष्णिं वामस्य पादस्य योनिस्थाने नियोजयेत् ।\nप्रसार्य दक्षिणं पादं हस्ताभ्यां धारयेद्दृढम्",
    "११३": "चुबुकं हृदि विन्यस्य पूरयेद्वायुना पुनः ।\nकुम्भकेन यथाशक्ति धारयित्वा तु रेचयेत्",
    "११४": "वामाङ्गेन समभ्यस्य दक्षाङ्गेन ततोऽभ्यसेत् ।\nप्रसारितस्तु यः पादस्तमूरूपरि नामयेत्",
    "११५": "अयमेव महाबन्ध उभयत्रैवमभ्यसेत् ।\nमहाबन्धस्थितो योगी कृत्वा पूरकमेकधीः",
    "११६": "वायुना गतिमावृत्य निभृतं कर्णमुद्रया ।\nपुटद्वयं समाक्रम्य वायुः स्फुरति सत्वरम्",
    "११७": "अयमेव महावेधः सिद्धैरभ्यस्यतेऽनिशम् ।\nअन्तः कपालकुहरे जिह्वां व्यावृत्य धारयेत्",
    "११८": "भ्रूमध्यदृष्टिरप्येषा मुद्रा भवति खेचरी ।\nकण्ठमाकुञ्च्य हृदये स्थापयेद्दृढया धिया",
    "११९": "बन्धो जालन्धराख्योऽयं मृत्युमातङ्गकेसरी ।\nबन्धो येन सुषुम्नायां प्राणस्तूड्डीयते यतः",
    "१२०": "उड्यानाख्यो हि बन्धोऽयं योगिभिः समुदाहृतः ।\nपार्ष्णिभागेन सम्पीड्य योनिमाकुञ्चयेद्दृढम्",
    "१२१": "अपानमूर्ध्वमुत्थाप्य योनिबन्धोऽयमुच्यते ।\nप्राणापानौ नादबिन्दू मूलबन्धेन चैकताम्",
    "१२२": "गत्वा योगस्य संसिद्धिं यच्छतो नात्र संशयः ।\nकरणी विपरीताख्या सर्वव्याधिविनाशिनी",
    "१२३": "नित्यमभ्यासयुक्तस्य जाठराग्निविवर्धनी ।\nआहारो बहुलस्तस्य सम्पाद्यः साधकस्य च",
    "१२४": "अल्पाहारो यदि भवेदग्निर्देहं हरेत्क्षणात् ।\nअधःशिरश्चोर्ध्वपादः क्षणं स्यात्प्रथमे दिने",
    "१२५": "क्षणाच्च किञ्चिदधिकमभ्यसेत्तु दिनेदिने ।\nवली च पलितं चैव षण्मासार्धान्न दृश्यते",
    "१२६": "याममात्रं तु यो नित्यमभ्यसेत्स तु कालजित् ।\nवज्रोलीमभ्यसेद्यस्तु स योगी सिद्धिभाजनम्",
    "१२७": "लभ्यते यदि तस्यैव योगसिद्धिः करे स्थिता ।\nअतीतानागतं वेत्ति खेचरी च भवेद्ध्रुवम्",
    "१२८": "अमरीं यः पिबेन्नित्यं नस्यं कुर्वन्दिने दिने ।\nवज्रोलीमभ्यसेन्नित्यममरोलीति कथ्यते",
    "१२९": "ततो भवेद्राजयोगो नान्तरा भवति ध्रुवम् ।\nयदा तु राजयोगेन निष्पन्ना योगिभिः क्रिया",
    "१३०": "तदा विवेकवैराग्यं जायते योगिनो ध्रुवम् ।\nविष्णुर्नाम महायोगी महाभूतो महातपाः",
    "१३१": "तत्त्वमार्गे यथा दीपो दृश्यते पुरुषोत्तमः ।\nयः स्तनः पूर्वपीतस्तं निष्पीड्य मुदमश्नुते",
    "१३२": "यस्माज्जातो भगात्पूर्वं तस्मिन्नेव भगे रमन् ।\nया माता सा पुनर्भार्या या भार्या मातरेव हि",
    "१३३": "यः पिता स पुनः पुत्रो यः पुत्रः स पुनः पिता ।\nएवं संसारचक्रं कूपचक्रेण घटा इव",
    "१३४": "भ्रमन्तो योनिजन्मानि श्रुत्वा लोकान्समश्नुते ।\nत्रयो लोकास्त्रयो वेदास्तिस्रः सन्ध्यास्त्रयः स्वराः",
    "१३५": "त्रयोऽग्नयश्च त्रिगुणाः स्थिताः सर्वे त्रयाक्षरे ।\nत्रयाणामक्षराणां च योऽधीतेऽप्यर्धमक्षरम्",
    "१३६": "तेन सर्वमिदं प्रोतं तत्सत्यं तत्परं पदम् ।\nपुष्पमध्ये यथा गन्धः पयोमध्ये यथा घृतम्",
    "१३७": "तिलमध्ये यथा तैलं पाषाणेष्विव काञ्चनम् ।\nहृदि स्थाने स्थितं पद्मं तस्य वक्त्रमधोमुखम्",
    "१३८": "ऊर्ध्वनालमधोबिन्दुस्तस्य मध्ये स्थितं मनः ।\nअकारे रेचितं पद्ममुकारेणैव भिद्यते",
    "१३९": "मकारे लभते नादमर्धमात्रा तु निश्चला ।\nशुद्धस्फटिकसङ्काशं निष्कलं पापनाशनम्",
    "१४०": "लभते योगयुक्तात्मा पुरुषस्तत्परं पदम् ।\nकूर्मः स्वपाणिपादादिशिरश्चात्मनि धारयेत्",
    "१४१": "एवं द्वारेषु सर्वेषु वायुपूरितरेचितः ।\nनिषिद्धं तु नवद्वारे ऊर्ध्वं प्राङ्निश्वसंस्तथा",
    "१४२": "घटमध्ये यथा दीपो निवातं कुम्भकं विदुः ।\nनिषिद्धैर्नवभिर्द्वारैर्निर्जने निरुपद्रवे"
}