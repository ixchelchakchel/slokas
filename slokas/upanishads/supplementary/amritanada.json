{
    "१": "अमृतनादोपनिषत्प्रतिपाद्यं पराक्षरम् ।\nत्रैपदानन्दसाम्राज्यं हृदि मे भातु सन्ततम् ॥\n\nॐ सह नाववतु । सह नौ भुनक्तु । सह वीर्यं करवावहै ।\nतेजस्विनावधीतमस्तु मा विद्विषावहै ॥\n\nॐ शान्तिः शान्तिः शान्तिः ॥\n\nशास्त्राण्यधीत्य मेधावी अभ्यस्य च पुनः पुनः ।\nपरमं ब्रह्म विज्ञाय उल्कावत्तान्यथोत्सृजेत्",
    "२": "ओङ्कारं रथमारुह्य विष्णुं कृत्वाथ सारथिम् ।\nब्रह्मलोकपदान्वेषी रुद्राराधनतत्परः",
    "३": "तावद्रथेन गन्तव्यं यावद्रथपथि स्थितः ।\nस्थित्वा रथपथस्थानं रथमुत्सृज्य गच्छति",
    "४": "मात्रालिङ्गपदं त्यक्त्वा शब्दव्यञ्जनवर्जितम् ।\nअस्वरेण मकारेण पदं सूक्ष्मं च गच्छति",
    "५": "शब्दादिविषयाः पञ्च मनश्चैवातिचञ्चलम् ।\nचिन्तयेदात्मनो रश्मीन्प्रत्याहारः स उच्यते",
    "६": "प्रत्याहारस्तथा ध्यानं प्राणायामोऽथ धारणा ।\nतर्कश्चैव समाधिश्च षडङ्गो योग उच्यते",
    "७": "यथा पर्वतधातूनां दह्यन्ते धमनान्मलाः ।\nतथेन्द्रियकृता दोषा दह्यन्ते प्राणनिग्रहात्",
    "८": "प्राणायामैर्दहेद्दोषान्धारणाभिश्च किल्बिषम् ।\nप्रत्याहारेण संसर्गाद्ध्यानेनानीश्वरान्गुणान्",
    "९": "किल्बिषं हि क्षयं नीत्वा रुचिरं चैव चिन्तयेत्",
    "१०": "रुचिरं रेचकं चैव वायोराकर्षणं तथा ।\nप्राणायामस्त्रयः प्रोक्ता रेचपूरककुम्भकाः",
    "११": "सव्याहृतिं सप्रणवां गायत्रीं शिरसा सह ।\nत्रिः पठेदायतप्राणः प्राणायामः स उच्यते",
    "१२": "उत्क्षिप्य वायुमाकाशं शून्यं कृत्वा निरात्मकम् ।\nशून्यभावेन युञ्जीयाद्रेचकस्येति लक्षणम्",
    "१३": "वक्त्रेणोत्पलनालेन तोयमाकर्षयेन्नरः ।\nएवं वायुर्ग्रहीतव्यः पूरकस्येति लक्षणम्",
    "१४": "नोच्छ्वसेन्न च निश्वासेत् गात्राणि नैव चालयेत् ।\nएवं भावं नियुञ्जीयात् कुम्भकस्येति लक्षणम्",
    "१५": "अन्धवत्पश्य रूपाणि शब्दं बधिरवत् श‍ृणु ।\nकाष्ठवत्पश्य ते देहं प्रशान्तस्येति लक्षणम्",
    "१६": "मनः सङ्कल्पकं ध्यात्वा संक्षिप्यात्मनि बुद्धिमान् ।\nधारयित्वा तथाऽऽत्मानं धारणा परिकीर्तिता",
    "१७": "आगमस्याविरोधेन ऊहनं तर्क उच्यते ।\nसमं मन्येत यं लब्ध्वा स समाधिः प्रकीर्तितः",
    "१८": "भूमिभागे समे रम्ये सर्वदोषविवर्जिते ।\nकृत्वा मनोमयीं रक्षां जप्त्वा चैवाथ मण्डले",
    "१९": "पद्मकं स्वस्तिकं वापि भद्रासनमथापि वा ।\nबद्ध्वा योगासनं सम्यगुत्तराभिमुखः स्थितः",
    "२०": "नासिकापुटमङ्गुल्या पिधायैकेन मारुतम् ।\nआकृष्य धारयेदग्निं शब्दमेवाभिचिन्तयेत्",
    "२१": "ओमित्येकाक्षरं ब्रह्म ओमित्येकेन रेचयेत् ।\nदिव्यमन्त्रेण बहुशः कुर्यादात्ममलच्युतिम्",
    "२२": "पश्चाद्ध्यायीत पूर्वोक्तक्रमशो मन्त्रविद्बुधः ।\nस्थूलातिस्थूलमात्रायं नाभेरूर्ध्वरुपक्रमः",
    "२३": "तिर्यगूर्ध्वमधो दृष्टिं विहाय च महामतिः ।\nस्थिरस्थायी विनिष्कम्पः सदा योगं समभ्यसेत्",
    "२४": "तालमात्राविनिष्कम्पो धारणायोजनं तथा ।\nद्वादशमात्रो योगस्तु कालतो नियमः स्मृतः",
    "२५": "अघोषमव्यञ्जनमस्वरं च अकण्ठताल्वोष्ठमनासिकं च ।\nअरेफजातमुभयोष्मवर्जितं यदक्षरं न क्षरते कदाचित्",
    "२६": "येनासौ पश्यते मार्गं प्राणस्तेन हि गच्छति ।\nअतस्तमभ्यसेन्नित्यं सन्मार्गगमनाय वै",
    "२७": "हृद्द्वारं वायुद्वारं च मूर्धद्वारमतः परम् ।\nमोक्षद्वारं बिलं चैव सुषिरं मण्डलं विदुः",
    "२८": "भयं क्रोधमथालस्यमतिस्वप्नातिजागरम् ।\nअत्याहरमनाहरं नित्यं योगी विवर्जयेत्",
    "२९": "अनेन विधिना सम्यङ्नित्यमभ्यसतः क्रमात् ।\nस्वयमुत्पद्यते ज्ञानं त्रिभिर्मासैर्न संशयः",
    "३०": "चतुर्भिः पश्यते देवान्पञ्चभिस्तुल्यविक्रमः ।\nइच्छयाप्नोति कैवल्यं षष्ठे मासि न संशयः",
    "३१": "पार्थिवः पञ्चमात्रस्तु चतुर्मात्राणि वारुणः ।\nआग्नेयस्तु त्रिमात्रोऽसौ वायव्यस्तु द्विमात्रकः",
    "३२": "एकमात्रस्तथाकाशो ह्यर्धमात्रं तु चिन्तयेत् ।\nसिद्धिं कृत्वा तु मनसा चिन्तयेदात्मनात्मनि",
    "३३": "त्रिंशत्पर्वाङ्गुलः प्राणो यत्र प्राणः प्रतिष्ठितः ।\nएष प्राण इति ख्यातो बाह्यप्राणस्य गोचरः",
    "३४": "अशीतिश्च शतं चैव सहस्राणि त्रयोदश ।\nलक्षश्चैकोननिःश्वास अहोरात्रप्रमाणतः",
    "३५": "प्राण आद्यो हृदिस्थाने अपानस्तु पुनर्गुदे ।\nसमानो नाभिदेशे तु उदानः कण्ठमाश्रितः",
    "३६": "व्यानः सर्वेषु चाङ्गेषु सदा व्यावृत्य तिष्ठति ।\nअथ वर्णास्तु पञ्चानां प्राणादीनामनुक्रमात्",
    "३७": "रक्तवर्नो मणिप्रख्यः प्राणो वायुः प्रकीर्तितः ।\nअपानस्तस्य मध्ये तु इन्द्रगोपसमप्रभः",
    "३८": "समानस्तु द्वयोर्मध्ये गोक्षीरधवलप्रभः ।\nआपाण्डर उदानश्च व्यानो ह्यर्चिस्समप्रभः",
    "३९": "यस्येदं मण्डलं भित्वा मारुतो याति मूर्धनि ।\nयत्र तत्र म्रियेद्वापि न स भूयोऽबिजायते ।\nन स भूयोऽभिजायत इत्युपनिषत्"
}