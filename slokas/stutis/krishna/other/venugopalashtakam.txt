UNKNOWN


 श्रीवेणुगोपालाष्टकम् 
कलित-कनक-चेलं खण्डितापत्-कुचेलं
       गलधृत-वनमालं गर्विताराति-कालम् ।
कलिमल-हरशीलं कान्ति-धूतेन्द्रनीलं
       विनमदवन-शीलं वेणुगोपालमीडे ॥ १॥

व्रजयुवति-विलोलं वन्दनानन्दलोलं
       करधृत-गुरुशैलं कञ्जगर्भाधिपालम् ।
अभिमत-फलदान-श्रीजितामर्त्य-सालं
       विनमदवन-शीलं वेणुगोपालमीडे ॥ २॥

घनतर-करुणाश्री-कल्पवल्यालवालं
       कलशजलधि-कन्या-मोदक-श्रीकपोलम् ।
श्वसित-विनत-लोकानन्त-दुष्कर्म-तूलं
       विनमदवन-शीलं वेणुगोपालमीडे ॥ ३॥

शुभद-सुगुण-जालं सूरि-लोकानुकूलं
       दितिज-तति-करालं दिव्य-दारायितेलम् ।
मृदु मधुरवचः श्रीदूरित श्रीरसालं (?)
       विनमदवन-शीलं वेणुगोपालमीडे ॥ ४॥

मृगमद-तिलक-श्रीमधुर स्वीयफालं (?)
       जगदुदयलय-स्थित्यात्मकात्मीय-खेलम् ।
सकल-मुनिजनाली-मानसान्तर्मरालं
       विनमदवन-शीलं वेणुगोपालमीडे ॥ ५॥

असुर-हरण-खेलं कन्दुकोत्क्षेप-लीलं
       विलसित शर कालं विश्व-पूर्णान्तरालम् ।
शुचिरुचिरयसश्रि(?)धिक्कृत-श्री-मृणालं
       विनमदवन-शीलं वेणुगोपालमीडे ॥ ६॥

स्व-परिचरण-लब्ध-श्री-धराशाधिपालं
       स्वमहिम-लवलीला-जात-विध्यण्डगोलम् ।
गुरुतर-भवदुःखानीक-वाःपूरकूलं
       विनमदवन-शीलं वेणुगोपालमीडे ॥ ७॥

चरण-कमल-शोभा-पातित-श्री-प्रवालं
       सकल-सुकृति-रक्षा-दक्ष-कारुण्य-हेलम् ।
रुचि-विजित-तमालं रुक्मिणी-पुण्यमूलं
       विनमदवन-शीलं वेणुगोपालमीडे ॥ ८॥

श्रीवेणुगोपाल कृपालवाल
       श्रीरुक्मिणी-लोल सुवर्ण-चेल ।
कृतिं मम त्वं कृपया गृहीत्वा
       स्रजं यथा मां कुरु दुःखदूरम् ॥ ९॥

इति श्रीवेणुगोपालाष्टकं सम्पूर्णम् ।




