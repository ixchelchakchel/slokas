{
    "१": "यत्रापह्नवतां याति स्वाविद्यापदविभ्रमः ।\nतत्त्रिपान्नारायणाख्यं स्वमात्रमवशिष्यते ॥\n\nॐ भद्रं कर्णेभिः श्रुणुयाम देवाः । भद्रं पश्येमाक्षभिर्यजत्राः ।\nस्थिरैरङ्गैस्तुष्टुवाꣳसस्तनूभिर्व्यशेम देवहितं यदायुः ॥\n\nअथ परमतत्त्वरहस्यं जिज्ञासुः परमेष्ठी देवमानेन\nसहस्रसंवत्सरं तपश्चचार । सहस्रवर्षेऽतीतेऽत्युग्रतीव्रतपसा\nप्रसन्नं भगवन्तं महाविष्णुं ब्रह्मा परिपृच्छति\nभगवन् परमतत्त्वरहस्यं मे ब्रूहीति । परमतत्त्वरहस्यवक्ता\nत्वमेव नान्यः कश्चिदस्ति तत्कथमिति । तदेवोच्यते । त्वमेव सर्वज्ञः ।\nत्वमेव सर्वशक्तिः । त्वमेव सर्वाधारः । त्वमेव सर्वस्वरूपः ।\nत्वमेव सर्वेश्वरः । त्वमेव सर्वप्रवर्तकः । त्वमेव सर्वपालकः ।\nत्वमेव सर्वनिवर्तकः । त्वमेव सदसदात्मकः । त्वमेव सदसद्विलक्षणः ।\nत्वमेवान्तर्बहिर्व्यापकः । त्वमेवातिसूक्ष्मतरः । त्वमेवातिमहतो महीयान् ।\nत्वमेव सर्वमूलाविद्यानिवर्तकः । त्वमेवाविद्याविहारः ।\nत्वमेवाविद्याधारकः । त्वमेव विद्यावेद्यः । त्वमेव विद्यास्वरूपः ।\nत्वमेव विद्यातीतः । त्वमेव सर्वकारणहेतुः । त्वमेव सर्वकारणसमष्टिः ।\nत्वमेव सर्वकारणव्यष्टिः । त्वमेवाखण्डानन्दः । त्वमेव परिपूर्णानन्दः ।\nत्वमेव निरतिशयानन्दः । त्वमेव तुरीयतुरीयः । त्वमेव तुरीयातीतः ।\nत्वमेव अनन्तोपनिषद्विमृग्यः । त्वमेवाखिलशास्त्रैर्विमृग्यः ।\nत्वमेव ब्रह्मेशानपुरन्दरपुरोगमैरखिलामरैरखिलागमैर्विमृग्यः ।\nत्वमेव सर्वमुमुक्षुभिर्विमृग्यः । त्वमेवामृतमयैर्विमृग्यः ।\nत्वमेवामृतमयस्त्वमेवामृतमयस्त्वमेवामृतमयः । त्वमेव सर्वं\nत्वमेव सर्वं त्वमेव सर्वम् । त्वमेव मोक्षस्त्वमेव मोक्षदस्त्वमेवाखिलमोक्षसाधनम् ।\nन किञ्चिदस्ति त्वद्व्यतिरिक्तम् । त्वद्व्यतिरिक्तं यत्किंचित्प्रतीयते तत्सर्वं\nबाधितमिति निश्चयम् । तस्मात्त्वमेव वक्ता त्वमेवगुरुस्त्वमेव पिता\nत्वमेव सर्वनियन्ता त्वमेव सर्वं त्वमेव सदा ध्येय इति सुनिश्चितः ।\nपरमतत्त्वज्ञस्तमुवाच महाविष्णुरतिप्रसन्नो भूत्वा साधुसाध्विति\nसाधुप्रशंसापूर्वं सर्वं परमतत्त्वरहस्यं ते कथयामि ।\nसावधानेन श्रुणु ।\nब्रह्मन् देवदर्शीत्याख्याथर्वणशाखायां\nपरमतत्त्वरहस्याख्याथर्वणमहानारायणोपनिषदि गुरुशिष्यसंवादः\nपुरातनः प्रसिद्धतया जागर्ति ।\nपुरा तत्स्वरूपज्ञानेन महान्तः सर्वं ब्रह्मभावं गताः । यस्य श्रवणेन\nसर्वबन्धः प्रविनश्यन्ति । यस्य ज्ञानेन सर्वरहस्यं विदितं भवति ।\nतत्स्वरूपं कथमिति । शान्तो दान्तोऽतिविरक्तः सुशुद्धो गुरुभक्तस्तपोनिष्ठः\nशिष्यो ब्रह्मनिष्ठं गुरुमासाद्य प्रदक्षिणपूर्वकं दण्डवत्प्रणम्य\nप्राञ्जलिर्भूत्वा विनयेनोपसंगम्य भगवन् गुरो मे परमतत्त्वरहस्यं\nविविच्य वक्तव्यमिति । अत्यादरपूर्वकमिति हर्षेण शिष्यं बहूकृत्य गुरुर्वदति ।\nपरमतत्त्वरहस्योपनिषत्क्रमः कथ्यते सवाधानेन श्रूयताम् ।कथं ब्रह्म । कालत्रयाबाधितं ब्रह्म । सर्वकालाबाधितं\nब्रह्म । सगुणनिर्गुणस्वरूपं ब्रह्म । आदिमध्यान्तशून्यं ब्रह्म ।\nसर्वं खल्विदं ब्रह्म । मायातीतं गुणातीतं ब्रह्म ।\nअनन्तमप्रमेयाखण्डपरिपूर्णं ब्रह्म ।\nअद्वितीयपरमानन्दशुद्धबुद्धमुक्तसत्यस्वरूपव्यापकाभिन्नापरिच्छिनं ब्रह्म ।\nसच्चिदानन्दस्वप्रकाशं ब्रह्म । मनोवाचामगोचरं ब्रह्म ।\nअमितवेदान्तवेद्यं ब्रह्म । देशतः कालतो वस्तुतः परिच्छेदरहितं ब्रह्म ।\nसर्वपरिपूर्णं ब्रह्म तुरीयं निराकारमेकं ब्रह्म । अद्वैतमनिर्वाच्यं\nब्रह्म । प्रणवात्मकं ब्रह्म । प्रणवात्मकत्वेनोक्तं ब्रह्म ।\nप्रणवाद्यखिलमन्त्रात्मकं ब्रह्म । पादचतुष्टयात्मकं ब्रह्म ।\nकिं तत्पादचतुष्टयं ब्रह्म भवति । अविद्यापादः\nसुविद्यापादश्चानन्दपादस्तुरीयपादस्तुरीय इति ।\nतुरीयपादस्तुरीयतुरीयं तुरीयातीतं च । कथं पादचतुष्टयस्य\nभेदः । अविद्यापदः प्रथमः पादो विद्यापादो द्वितीयः\nआनन्दपादस्तृतीयस्तुरीयपादस्तुरीय इति । मूलाविद्या प्रथमपादे\nनान्यत्र । विद्यानन्दतुरीयांशाः सर्वेषु पादेषु व्याप्य तिष्ठन्ति ।\nएवं तर्हि विद्यादीनां भेदः कथमिति । तत्तत्प्राधान्येन\nतत्तद्व्यपदेशः । वस्तुतस्त्वभेद एव । तत्राधस्तनमेकं\nपादमविद्याशबलं भवति । उपरितनपादत्रयं\nशुद्धबोधानन्दलक्षणममृतं भवति ।\nतच्चानिर्वाच्यमनिर्देश्यमखण्डानन्दैकरसात्मकं भवति ।\nतत्र मध्यमपादमध्यप्रदेशेऽमिततेजःप्रवाहाकारतया\nनित्यवैकुण्ठं विभाति ।\nतच्च निरतिशयानन्दाखण्डब्रह्मानन्दनिजमूर्त्याकारेण ज्वलति ।\nअपरिच्छिन्नमण्डलानि यथा दृश्यन्ते\nतद्वदखण्डानन्दामितवैष्णवदिव्यतेजोराश्यन्तर्गतविलसन्महाविष्णोः\nपरमं पदं विराजते । दुग्धोदधिमध्यस्थितामृतामृतकलशवद्वैष्णवं\nधाम परमं संदृश्यते ।\nसुदर्शनदिव्यतेजोऽन्तर्गतः सुदर्शनपुरुषो यथा सूर्यमण्डलान्तर्गतः\nसूर्यनारायणोऽमितापरिच्छिन्नाद्वैतपरमानन्दलक्षणतेजोराश्यन्तर्गत\nआदिनारायणस्तथा संदृश्यते । स एव तुरीयं ब्रह्म\nस एव तुरीयातीतः स एव विष्णुः स एव समस्तब्रह्मवाचकवाच्यः\nस एव परंज्योतिः स एव मायातीतः स एव गुणातीतः स एव कालातीतः\nस एव अखिलकर्मातीतः स एव सत्योपाधिरहितः स एव परमेश्वरः\nस एव चिरन्तनः पुरुषः प्रणवाद्यखिलमन्त्रवाचकवाच्य\nआद्यन्तशून्य आदिदेशकालवस्तुतुरीयसंज्ञानित्यपरिपूर्णः\nपूर्णः सत्यसंकल्प आत्मारामः कालत्रयाबाधितनिजस्वरूपः\nस्वयंज्योतिः स्वयम्प्रकाशमयः स्वसमानाधिकरणशून्यः\nस्वसमानाधिकशून्यो न दिवारात्रिविभागो न संवत्सरादिकालविभागः\nस्वानन्दमयानन्ताचिन्त्यविभव आत्मान्तरात्मा परमात्मा\nज्ञानात्मा तुरीयात्मेत्यादिवाचकवाच्योऽद्वैतपरमानन्दो\nविभुर्नित्यो निष्कलङ्को निर्विकल्पो निरञ्जनो निराख्यातः शुद्धो देव\nएको नारायणो न द्वितीयोऽस्ति कश्चिदिति य एवं वेद स पुरुषस्तदीयोपासनया\nतस्य सायुज्यमेतीत्यसंशयमित्युपनिषत् ॥\n\nइत्याथर्वणमहानारायणोपनिषदि पादचतुष्टयस्वरूपनिरूपणं\nनाम प्रथमोऽध्यायः",
    "२": "अथेति होवाच च्छात्रो गुरुं भगवन्तम् ।\nभगवन्वैकुण्ठस्य नारायणस्य च नित्यत्वमुक्त्वम् ।\nस एव तुरीयमित्युक्तमेव । वैकुण्ठः साकारो नारायणः साकारश्च ।\nतुरीयं तु निराकारम् । साकारः सावयवो निरवयवं निराकारम् ।\nतस्मात्साकारमनित्यं नित्यं निराकारमिति श्रुतेः ।\nयद्यत्सावयवं तत्तदनित्यमित्यनुमानाच्चेति प्रत्यक्षेण\nदृष्टत्वाच्च । अतस्तयोरनित्यत्वमेव वक्तुमुचितं भवति ।\nकथमुक्तं नित्यत्वमिति । तुरीयमक्षरमिति श्रुतेः ।\nतुरीयस्य नित्यत्वं प्रसिद्धम् । नित्यत्वानित्यत्वे परस्परविरुद्धधर्मौ । तयोरेकस्मिन्ब्रह्मण्यत्यन्तविरुद्धं भवति । तस्माद्वैकुण्ठस्य च नारायणस्य च नित्यत्वमेव वक्तुमुचितं भवति । सत्यमेव भवतीति देशिकं परिहरति । साकारस्तु द्विविधः । सोपाधिको निरुपाधिकश्च । तत्र सोपाधिकः साकारः कथमिति । आविद्यकमखिलकार्यकरणजामविद्यापाद एव नान्यत्र । तस्मात्समस्ताविद्योपाधिः साकारः सावयव एव । सावयवत्वादवश्यमनित्यं भवत्येव । सोपाधिकसाकारो वर्णितः । तर्हि निरुपाधिक साकारः कथमिति । निरुपाधिकसाकारस्त्रिविधः । ब्रह्मविद्यासाकारश्चानन्दसाकारुभयात्मकसाकारश्चेति ।\n\nब्रह्मविद्यासाकारश्चानन्दसाकार उभयात्मकसाकारश्चेति ।\n\nत्रिविधसाकारोऽपि पुनर्द्विविधो भवति । नित्यसाकारो मुक्तसाकारश्चेति ।\nनित्यसाकारस्त्वाद्यन्तशून्यः शाश्वतः । उपासनया ये मुक्तिं\nगतास्तेषां साकारो मुक्तसाकारः । तस्याखण्डज्ञानेनाविर्भावो\nभवति । सोऽपि शाश्वतः । मुक्तसाकारस्त्वैच्छिक इति । अन्ये वदन्ति\nशाश्वतत्वं कथमिति । अद्वैताखण्डपरिपूर्णनिरतिशयपरमानन्द-\nशुद्धबुद्धमुक्तसत्यात्मकब्रह्म चैतन्यसाकारत्वात्\nनिरुपाधिकसाकारस्य नित्यत्वं सिद्धमेव । तस्मादेव निरुपाधिकसाकारस्य\nनिरवयवत्वात्स्वाधिकमपि दूरतो निरस्तमेव । निरवयवं ब्रह्मचैतन्यमिति\nसर्वोपनिषत्सु सर्वशास्त्रसिद्धान्तेषु श्रूयते । अथ च\nविद्यानन्दतुरीयाणामभेद एव श्रूयते । सर्वत्र विद्यादिसाकारभेदः\nकथमिति । सत्यमेवोक्तमिति देशिकः परिहरति । विद्याप्राधान्येन विद्यासाकारः\nआनन्दप्राधान्येनानन्दसाकारः उभयप्राधान्येनोभयात्मकसाकारश्चेति ।\nप्राधान्येनात्र भेद एव । स भेदो वस्तुतस्त्वभेद एव ।\nभगवन्नखण्डाद्वैतपरमानन्दलक्षणपरब्रह्मणः साकारनिराकारौ\nविरुद्धधर्मौ । विरुद्धोभयात्मकत्वं कथमिति । सत्यमेवेति गुरुः परिहरति ।\nयथा सर्वगतस्य निराकारस्य महावायोश्च तदात्मकस्य त्वक्पतित्वेन\nप्रसिद्धस्य साकारस्य महावायुदेवस्य चाभेद एव श्रूयते सर्वत्र ।\nयथा पृथीव्यादीनां व्यापकशरीराणां देवविशेषणां च\nतद्विलक्षणतदभिन्नव्यापका परिच्छिन्ना निजमूर्त्याकारदेवताः\nश्रूयन्ते सर्वत्र तद्वत्परब्रह्मणः सर्वात्मकस्य साकारनिराकारभेदविरोधो\nनास्त्येव विविधविचित्रानन्तशक्तेः परब्रह्मणः\nस्वरूपज्ञानेनविरोधो न विद्यते ।\nतदभावे सत्यनन्तविरोधो भवति । अथ च\nरामकृष्णाद्यवतारेष्वद्वैतपरमानन्दलक्षणपरब्रह्मणः\nपरमतत्त्वपरमविभवानुसन्धानं स्वीयत्वेन श्रूयते सर्वत्र ।\nसर्वपरिपूर्णस्याद्वैतपरमानन्दलक्षणपरब्रह्मणस्तु किं\nवक्तव्यम् । अन्यथा सर्वपरिपूर्णस्य परब्रह्मणः परमार्थतः\nसाकारं विना केवल निराकारत्वं यद्यभिमतं तर्हि केवलनिराकारस्य\nगगनस्येव परब्रह्मणोऽपि जडत्वमापद्येत । तस्मात्परब्रह्मणः\nपरमार्थतः साकारनिराकारौ स्वभावसिद्धौ ।\nतथाविधस्याद्वैतपरमानन्दलक्षणस्यादिनारायणस्योन्मेषनिमेषाभ्यां\nमूलाविद्योदयस्थितिलया जायन्ते ।\nकदाचिदात्मारामस्याखिलपरिपूर्णस्यादिनारायणस्य\nस्वेच्छानुसारेणोन्मेषो भवति । अव्यक्तान्मूलाविर्भावो\nमूलाविद्याविर्भावश्च ।\nतस्मादेव सच्छब्दवाच्यं ब्रह्माविद्याशबलं भवति । ततो महत् ।\nमहतोऽहङ्कारः । अहङ्कारात्पञ्चतन्मात्राणि । पञ्चतन्मात्रेभ्यः\nपञ्चमहाभूतानि । पञ्चमहाभूतेभ्यो\nब्रह्मैकपादव्याप्तमेकमविद्याण्डं\nजायते । तत्र तत्त्वतो गुणातीतशुद्धसत्त्वमयो\nलीलागृहीतनिरतिशयानन्दलक्षणो\nमायोपाधिको नारायण आसीत् । स एव नित्यपरिपूर्णः\nपादविभूतिवैकुण्ठनारायणः ।\nस चानन्तकोटिब्रह्माण्डानामुदयस्थितिलयाद्यखिलकार्यकारणजाल-\nपरमकारणकारणभूतो महामायातीतस्तुरीयः परमेश्वरो जयति ।\nतस्मात्स्थूलविराट्स्वरूपो जायते । ससर्वकारणमूलं\nविराट्स्वरूपो भवति ।\nस चानन्तशीर्षा पुरुष अनन्ताक्षिपाणिपादो भवति ।\nअनन्तश्रवणः सर्वमावृत्य तिष्ठति । सर्वव्यापको भवति ।\nसगुणनिर्गुणस्वरूपो भवति । ज्ञानबलैश्वर्यशक्तितेजःस्वरूपो भवति ।\nविविधविचित्रानन्तजगदाकारो भवति ।\nनिरतिशयनिरङ्कुशसर्वज्ञसर्वशक्तिसर्वनियन्तृत्वा-\nद्यनन्तकल्याणगुणाकारो भवति ।\nवाचामगोचरानन्तदिव्यतेजोराश्याकारो\nभवति । समस्ताविद्याण्डव्यापको भवति ।\nस चानन्तमहामायाविलासानामधिष्ठानविशेष-\nनिरतिशयाद्वैतपरमानन्द-\nलक्षणपरब्रह्मविलासविग्रहो भवति ।\nअस्यैकैकरोमकूपान्तरेष्वनन्तकोटि-\nब्रह्माण्डानि स्थावराणि च जायन्ते । तेष्वण्डेषु\nसर्वेष्वेकैकनारायणावतारो जायते । नारायणाद्धिरण्यगर्भो\nजायते । नारायणादण्डविराट्स्वरूपो जायते ।\nनारायणादखिललोकस्रष्टृप्रजापतयो\nजायन्ते । नारायणादेकादशरुद्राश्च जायन्ते ।\nनारायणादखिललोकाश्च\nजायन्ते । नारायणादिन्द्रो जायते । नारायणात्सर्वेदेवाश्च जायन्ते ।\nनारायणाद्द्वादशादित्याः सर्वे वसवः सर्वे ऋषयः\nसर्वाणि भूतानि सर्वाणि छन्दांसि नारायणादेव समुत्पद्यन्ते ।\nनारायणात्प्रवर्तन्ते । नारायणे प्रलीयन्ते । अथ नित्योऽक्षरः\nपरमः स्वराट् । ब्रह्मा नारायणः । शिवश्च नारायणः ।\nशक्रश्च नारायणः । दिशश्च नारायणः । विदिशश्च\nनारायणः । कालश्च नारायणः । कर्माखिलं च नारायणः ।\nमूर्तामूर्तं च नारायणः । कारणात्मकं सर्वं कार्यात्मकं\nसकलं नारायणः । तदुभयविलक्षणो नारायणः । परंज्योतिः\nस्वप्रकाशमयो ब्रह्मानन्दमयो नित्यो निर्विकल्पो निरञ्जनो\nनिराख्यातः शुद्धो देव एको नारायणो न द्वितीयोऽस्ति कश्चित् ।\nन स समानाधिक इत्यसंशयं परमार्थतो य एवं वेद ।\nसकलबन्धांश्छित्त्वा मृत्युं तीर्त्वा स मुक्तो भवति स मुक्तो\nभवति । य एवं विदित्वा सदा तमुपास्ते पुरुषः स नारायणो\nभवति स नारायणो भवतीत्युपनिषत् ॥\n\nइत्याथर्वणमहानारायणोपनिषदि परब्रह्मणः\nसाकारनिराकारस्वरूपनिरूपणं नाम द्वितीयोऽध्यायः",
    "३": "अथ छात्रस्तथेतिहोवाच । भगवन्देशिक परमतत्त्वज्ञ\nसविलासमहामूलाऽविद्योदयक्रमः कथितः ।\nतदु प्रपञ्चोत्पत्तिक्रमः कीदृशो भवति । विशेषेण\nकथनीयः । तस्य तत्त्वं वेदितुमिच्छामि । तथेत्युक्त्वा\nगुरुरित्युवाच ।यथानादिसर्वप्रपञ्चो दृश्यते ।\nनित्योऽनित्यो वेति संशय्येते । प्रपञ्चोऽपि द्विविधः ।\nविद्याप्रपञ्चश्चाविद्याप्रपञ्चश्चेति ।\nविद्याप्रपञ्चस्य नित्यत्वं सिद्धमेव नित्यानन्द-\nचिद्विलासात्मकत्वात् । अथ च शुद्धबुद्धमुक्त-\nसत्यानन्दस्वरूपत्वाच्च । अविद्याप्रपञ्चस्य\nनित्यत्वमनित्यत्वं वा कथमिति । प्रवाहतो नित्यत्वं\nवदन्ति केचन । प्रलयादिकं श्रूयमाणत्वादनित्यत्वं\nवदन्त्यन्ये । उभयं न भवति । पुनः कथमिति ।\nसंकोचविकासात्मकमहामायाविलासात्मक एव\nसर्वोऽप्यविद्याप्रपञ्चः । परमार्थतो न किंचिदस्ति\nक्षणशून्यानादिमूलाऽविद्याविलासत्वात् । तत्कथमिति ।\nएकमेवाद्वितीयं ब्रह्म । नेह नानास्ति किंचन ।\nतस्माद्ब्रह्मव्यतिरिक्तं सर्वं बाधितमेव । सत्यमेव\nपरम्ब्रह्म सत्यं ज्ञानमनन्तं ब्रह्म ।\nततः सविलासमूलाऽविद्योपसंहारक्रमः कथमिति ।\nअत्यादरपूर्वकमतिहर्षेण देशिक उपदिशति ।\nचतुर्युगसहस्राणि ब्रह्मणो दिवा भवति ।\nतावता कालेन पुनस्तस्य रात्रिर्भवति । द्वे अहोरात्रे एकं\nदिनं भवति । तस्मिन्नेकस्मिन्दिने आसत्यलोकान्तमुदयस्थितिलया\nजायन्ते । पञ्चदशदिनानि पक्षो भवति । पक्षद्वयं मासो\nभवति । मासद्वयमृतुर्भवति । ऋतुत्रयमयनं भवति ।\nअयनद्वयं वत्सरो भवति । वत्सरशतं ब्रह्ममानेन\nब्रह्मणः परमायुःप्रमाणम् ।तावत्कालस्तस्य स्थितिरुच्यते ।\nस्थित्यन्तेऽण्डविराट्पुरुषः स्वांशं हिरण्यगर्भमभ्येति ।\nहिरण्यगर्भस्य कारणं परमात्मानमण्डपरिपालकनारायणमभ्येति ।\nपुनर्वत्सरशतं तस्य प्रलयो भवति । तदा जीवाः सर्वे\nप्रकृतौ प्रलीयन्ते । प्रलयं सर्वशून्यं भवति । तस्य\nब्रह्मणः स्थितिप्रलयावादिनारायणस्यांशेनावतीर्ण-\nस्याण्डपरिपालकस्य महाविष्णोरहोरात्रिसंज्ञकौ ।\nते अहोरात्रे एकं दिनं भवति । एवं दिनपक्षमास-\nसंवत्सरादिभेदाच्च तदीयमानेन शतकोटिवत्सरकालस्तस्य\nस्थितिरुच्यते । स्थित्यन्ते स्वांशं महाविराट्पुरुषमभ्येति ।\nततः सावरणं ब्रह्माण्डं विनाशमेति । ब्रह्माण्डावरणं\nविनश्यति तद्धि विष्णोः स्वरूपम् । तस्य तावत्प्रलयो भवति ।\nप्रलये सर्वशून्यं भवति । अण्डपरिपालकमहाविष्णोः\nस्थितिप्रलयावादिविराट्पुरुषस्याहोरात्रिसंज्ञकौ ते अहोरात्रे\nएकं दिनं भवति । एवं दिनपक्षमाससंवत्सरादिभेदाच्च\nतदीयमानेन शतकोटिवत्सरकालस्तस्य स्थितिरुच्यते । स्थित्यन्ते\nआदिविराट्पुरुषः स्वांशमायोपाधिकनारायणमभ्येति ।\nतस्य विराट्पुरुषस्य यावत्स्थितिकालस्तावत्प्रलयो भवति । प्रलये\nसर्वशून्यं भवति । विराट्स्थितिप्रलयौ मूलाविद्याण्डपरिपालक-\nस्यादिनारायणस्याहोरात्रिसंज्ञकौ । ते अहोरात्रे एकं दिनं भवति ।\nएवं दिनपक्षमाससंवत्सरादिभेदाच्च तदीयमानेन\nशतकोटिवत्सरकालस्तस्य स्थितिरुच्यते । स्थित्यन्ते त्रिपाद्विभूतिनारायण\nस्येच्छावशान्निमेषो जायते । तस्मान्मूलाविद्याण्डस्य\nसावरणस्य विलयो भवति । ततः सविलासमूलविद्या\nसर्वकार्योपाधिसमन्विता सदसद्विलक्षणानिर्वाच्या\nलक्षणशून्याविर्भावतिरोभावात्मिकानाद्यखिलकारण-\nकारणानन्तमहामायाविशेषणविशेषिता\nपरमसूक्ष्ममूलकारणमव्यक्तं विशति । अव्यक्तं\nविशेद्ब्रह्मणि निरिन्धनो वैश्वानरो यथा । तस्मान्मायोपाधिक\nआदिनारायणस्तथा स्वस्वरूपं भजति । सर्वे जीवाश्च\nस्वस्वरूपं भजन्ते । यथा जपाकुसुमसान्निध्याद्रक्तस्फटिक-\nप्रतीतिस्तदभावे शुद्धस्फटिकप्रतीतिः । ब्रह्मणोपि\nमायोपाधिवशात्सगुणपरिच्छिन्नादिप्रतीतिरुपाधि-\nविलयान्निर्गुणनिरवयवादिप्रतीतिरित्युपनिषत् ॥\n\nइत्याथर्वणमहानारायणोपनिषदि\nमूलाविद्याप्रलयस्वरूपणं नाम तृतीयोऽध्यायः",
    "४": "ॐ ततस्तस्मान्निर्विशेषमतिनिर्मलं भवति ।\nअविद्यापादमतिशुद्धं भवति । शुद्धबोधानन्द-\nलक्षणकैवल्यं भवति । ब्रह्मणः पादचतुष्टयं\nनिर्विशेषं भवति । अखण्डलक्षणाखण्डपरिपूर्ण-\nसच्चिदानन्दस्वप्रकाशं भवति । अद्वितीयमनीश्वरं\nभवति । अखिलकार्यकारणस्वरूपमखण्डचिद्घनानन्द-\nस्वरूपमतिदिव्यमङ्गलाकारं निरतिशयानन्दतेजोराशि-\nविशेषं सर्वपरिपूर्णानन्तचिन्मयस्तग्भाकारं\nशुद्धबोधानन्दविशेषाकारमनन्तचिद्विलासविभूति-\nसमष्ट्याकारमद्भुतानन्दाश्चर्यविभूतिविशेषाकारमनन्त-\nपरिपूर्णानन्ददिव्यसौदामिनीनिचयाकारम् ।\nएवमाकारमद्वितीयाखण्डानन्दब्रह्मस्वरूपं निरूपितम् ।\nअथ छात्रो वदति ।\nभगवन्पादभेदादिकं कथं कथमद्वैतस्वरूपमिति\nनिरूपितम् । देशिकः परिहरति । विरोधो न विद्यते ब्रह्माद्वितीयमेव\nसत्यम् । तथैवोक्तं च । ब्रह्मभेदो न कथितो ब्रह्मव्यतिरिक्तं\nन किंचिदस्ति । पादभेदादिकथनं तु ब्रह्मस्वरूपकथनमेव ।\nतदेवोच्यते । पादचतुष्टयात्मकं ब्रह्म तत्रैकमविद्यापादम् ।\nपादत्रयममृतं भवति । शाखान्तरोपनिषत्स्वरूपमेव निरूपितम् ।\nतमसस्तु परं ज्योतिः परमानन्दलक्षणम् । पादत्रयात्मकं ब्रह्म\nकैवल्यं शाश्वतं परमिति । वेदाहमेतं पुरुषं महान्तमादित्यवर्णं\nतमसः परस्तात् । तमेवंविद्वानमृतैह भवति । नान्यः पन्था\nविद्यतेऽयनाय । सर्वेषां ज्योतिषां ज्योतिस्तमसः परमुच्यते ।\nसर्वस्य धातारमचिन्त्यरूपमादित्यवर्णं परंज्योतिस्तमस उपरि विभाति ।\nयदेकमव्यक्तमनन्तरूपं विश्वं पुराणं तमसः परस्तात् ।\nतदेवर्तं तदु सत्यमाहुस्तदेव सत्यं तदेव ब्रह्म परमं विशुद्धं\nकथ्यते । तमश्शब्देनाविद्या । पादोऽस्य विश्वा भूतानि ।\nत्रिपादस्यामृतं दिवि । त्रिपादूर्ध्व उदैत्पुरुषः ।\nपादोऽस्येहाभवत्पुनः । ततो विश्वङ् व्यक्रामत् ।\nसाशनाऽनशने अभि ।\nविद्यानन्दतुरीयाख्यपादत्रयममृतं भवति ।\nअवशिष्टमविद्याश्रयमिति ।\nआत्मारामस्यानादिनारायणस्य कीदृशावुन्मेषनिमेषौ तयोः\nस्वरूपं कथमिति । गुरुर्वदति । पराग्दृष्टिरुन्मेषः ।\nप्रत्यग्दृष्टिर्निमेषः । प्रत्यग्दृष्ट्या स्वस्वरूपचिन्तनमेव\nनिमेषः । पराग्दृष्ट्या स्वस्वरूपचिन्तनमेवोन्मेषः ।\nयावदुन्मेषकालस्तावन्निमेषकालो भवति । अविद्यायाः\nस्थितिरुन्मेषकाले निमेषकाले तस्याः प्रलयो भवति । यथा\nउन्मेषो जायते तथा चिरन्तनातिसूक्ष्मवासनाबलात्पुनरविद्याया\nउदयो भवति । यथापूर्वमविद्याकार्याणि जायन्ते ।\nकार्यकारणोपाधिभेदाज्जीवेश्वरभेदोऽपि दृश्यते ।\nकार्योपाधिरयं जीवः कारणोपाधिरीश्वरः । ईश्वरस्य महामाया\nतदाज्ञावशवर्तिनी । तत्संकल्पानुसारिणी विविधानन्तमहामाया-\nशक्तिसंसवेतिनानन्तमहामाया जालजननमन्दिरा महाविष्णोः\nक्रीडाशरीररूपिणी ब्रह्मादीनामगोचरा । एतां महामायां\nतरन्त्येव ये विष्णुमेव भजन्ति नान्ये तरन्ति कदाचन ।\nविविधोपयैरपि अविद्याकार्याण्यन्तःकरणान्यतीत्य कालाननु तानि\nजायन्ते । ब्रह्मचैतन्यं तेषु प्रतिबिम्बितं भवति । प्रतिबिम्बा एव\nजीवा इति कथ्यन्ते । अन्तःकरणोपाधिकाः सर्वे जीवा इत्येवं वदन्ति ।\nमहाभूतोत्थसूक्ष्माङ्गोपाधिकाः सर्वे जीवा इत्येके वदन्ति ।\nबुद्धिप्रतिबिम्बितचैतन्यं जीवा इत्यपरे मन्यन्ते ।\nएतेषामुपाधीनामत्यन्तभेदो न विद्यते । सर्वपरिपूर्णो\nनारायणस्त्वनया निजया क्रीडति स्वेच्छया सदा ।\nतद्वदविद्यमानफल्गुविषयसुखाशयाः सर्वे जीवाः\nप्रभावन्त्यसारसंसारचक्रे । एवमनादिपरम्परा\nवर्ततेऽनादिसंसारविपरीतभ्रमादित्युपनिषत् ॥\n\nइत्यथर्वणशाखायां त्रिपाद्विभूतिमहानारायणोपनिषदि\nमहामायातीताखण्डाद्वैतपरमानन्दलक्षणपरब्रह्मणः\nपरमतत्त्वस्वरूपनिरूपणं नाम चतुर्थोऽध्यायः",
    "५": "पूर्वकाण्डः समाप्तः ॥\n\nअथ शिष्यो वदति गुरुं भगवन्तं नमस्कृत्य\nभगवन् सर्वात्मना नष्टाया अविद्यायाः\nपुनरुदयः कथम् । सत्यमेवेति गुरुरिति होवाच ।\nप्रावृट्कालप्रारम्भे यथा मण्डूकादीनां\nप्रादुर्भावस्तद्वत्सर्वात्मना नष्टाया अविद्याया\nउन्मेषकाले पुनरुदयो भवति । भगवन् कथं\nजीवानामनादिसंसारभ्रमः । तन्निवृत्तिर्वा कथमिति ।\nकथं मोक्षमार्गस्वरूपं च । मोक्षसाधनं\nकथमिति । को वा मोक्षोपायः । कीदृशं मोक्षस्वरूपम् ।\nका वा सायुज्यमुक्तिः । एतत्सर्वं तत्त्वतः कथनीयमिति ।\nअत्यादरपूर्वकमतिहर्षेण शिष्यं बहूकृत्य\nगुरुर्वदति श्रूयतां सावधानेन ।\nकुत्सितानन्तजन्माभ्यस्तात्यन्तोत्कृष्ट-\nविविधविचित्रानन्तदुष्कर्मवासनाजालविशेषैर्देहात्मविवेको\nन जायते । तस्मादेव दृढतरदेहात्मभ्रमो भवति ।\nअहमज्ञः किंचिज्ज्ञोऽहमहं जीवोऽहमत्यन्तदुःखाकारो।\nअहमनादिसंसारीति भ्रमवासनाबलात्संसार एव\nप्रवृत्तिस्तन्निवृत्त्युपायः कदापि न विद्यते ।\nमिथ्याभूतान्स्वप्नतुल्यान्विषयभोगाननुभूय\nविविधानसंख्यानतिदुर्लभान्मनोरथाननवरतमाशास्यमानः\nअतृप्तः सदा परिधावति । विविधविचित्रस्थूलसूक्ष्मोत्कृष्ट-\nनिकृष्टानन्तदेहान्परिगृह्य तत्तदेहविहितविविधविचित्राऽनेक-\nशुभाशुभप्रारब्धकर्माण्यनुभूय तत्तत्कर्मफल-\nवासनाजालवासितान्तःकरणानां पुनःपुनस्तत्तत्कर्मफल-\nविषयप्रवृत्तिरेव जायते । संसारनिवृत्तिमार्गप्रवृत्तिः\nकदापि न जायते । तस्मादनिष्टमेवेष्टमिव भाति ।\nइष्टमेवाऽनिष्टमिव भात्यनादिसंसारविपरीतभ्रमात् ।\nतस्मात्सर्वेषां जीवानामिष्टविषये बुद्धिः\nसुखबुद्धिर्दुःखबुद्धिश्च भवति । परमार्थतस्त्वबाधित-\nब्रह्मसुखविषये प्रवृत्तिरेव न जायते । तत्स्वरूपज्ञानाभावात् ।\nतत्किमिति न विद्यते । कथं बन्धः कथं मोक्ष इति विचाराभावाच्च ।\nतत्कथमिति । अज्ञानप्राबल्यात् । कस्मादज्ञानप्राबल्यमिति ।\nभक्तिज्ञानवैराग्यवासनाभावाच्च । तदभावः कथमिति ।\nअत्यन्तान्तःकरणमलिनविशेषात् । अतः संसारतरणोपायः\nकथमिति । देशिकस्तमेव कथयति । सकलवेदशास्त्रसिद्धान्तरहस्य-\nजन्माभ्यस्तात्यन्तोत्कृष्टसुकृतपरिपाकवशात्सद्भिः\nसङ्गो जायते । तस्माद्विधिनिषेधविवेको भवति । ततः\nसदाचारप्रवृत्तिर्जायते । सदाचारादखिलदुरितक्षयो\nभवति । तस्मादन्तःकरणमतिविमलं भवति ।\nततः सद्गुरुकटाक्षमन्तःकरणमाकाङ्क्षति ।\nतस्मात्सद्गुरुकटाक्षलेशविशेषेण सर्वसिद्धयः सिद्ध्यन्ति ।\nसर्वबन्धाः प्रविनश्यन्ति । श्रेयोविघ्नाः सर्वे प्रलयं यान्ति ।\nसर्वाणि श्रेयांसि स्वयमेवायान्ति ।\nयथा जात्यन्धस्य रूपज्ञानं न विद्यते\nतथा गुरूपदेशेन विना कल्पकोटिभिस्तत्त्वज्ञानं\nन विद्यते । तस्मात्सद्गुरुकटाक्षलेशविशेषेणाचिरादेव\nतत्त्वज्ञानं भवति । यदा सद्गुरुकटाक्षो भवति तदा\nभगवत्कथाश्रवणध्यानादौ श्रद्धा जायते ।\nतस्माद्धृदयस्थितानादिदुर्वासनाग्रन्थिविनाशो भवति ।\nततो हृदयस्थिताः कामाः सर्वे विनश्यन्ति ।\nतस्माद्धृदयपुण्डरीककर्णिकायां परमात्माविर्भावो\nभवति । ततो दृढतरा वैष्णवी भक्तिर्जायते । ततो\nवैराग्यमुदेति । वैराग्याद्बुद्धिविज्ञानाविर्भावो भवति ।\nअभ्यासात्तज्ज्ञानं क्रमेण परिपक्वं भवति ।\nपक्वविज्ञानाज्जीवन्मुक्तो भवति । ततः शुभाशुभकर्माणि\nसर्वाणि सवासनानि नश्यन्ति । ततो दृढतरशुद्धसात्त्विक-\nवासनया भक्त्यतिशयो भवति । भक्त्यतिशयेन नारायणः\nसर्वमयः सर्वावस्थासु विभाति । सर्वाणि जगन्ति\nनारायणमयानि प्रविभान्ति । नारायणव्यतिरिक्तं न किंचिदस्ति ।\nइत्येतद्बुद्ध्वा विहरत्युपासकः सर्वत्र ।\nनिरन्तरसमाधिपरम्पराभिर्जगदीश्वराकाराः सर्वत्र\nसर्वावस्थासु प्रविभान्ति । अस्य महापुरुषस्य\nक्वचित्क्वचिदीश्वरसाक्षात्कारो भवति ।\nअस्य देहत्यागेच्छा यदा भवति तदा वैकुण्ठपार्षदाः सर्वे\nसमायान्ति । ततो भगवद्ध्यानपूर्वकं हृदयकमले\nव्यवस्थितमात्मानं संचित्य सम्यगुपचारैरभ्यर्च्य\nहंसमन्त्रमुच्चरन्त्सर्वाणि द्वाराणि संयम्य सम्यङ्मनो\nनिरुध्य चोर्ध्वगेन वायुना सह प्रणवेन प्रणवानुसन्धानपूर्वकं\nशनैः शनैराब्रह्मरन्ध्राद्विनिर्गत्य सोऽहमिति मन्त्रेण\nद्वादशान्तस्थितज्ञानात्मानमेकीकृत्य पञ्चोपचारैरभ्यर्च्य\nपुनः सोऽहमिति मन्त्रेण षोडशान्तस्थितज्ञानात्मानमेकीकृत्य\nसम्यगुपचारैरभ्यर्च्य प्राकृतपूर्वदेहं परित्यज्य\nपुनःकल्पितमन्त्रमयशुद्धब्रह्मतेजोमयनिरतिशयानन्दमय-\nमहाविष्णूसारूप्यविग्रहं परिगृह्य सूर्यमण्डलान्तर्गतानन्त-\nदिव्यचरणारविन्दाङ्गुष्ठनिर्गतनिरतिशयानन्दमयापरनदी-\nप्रवाहमाकृष्य भावनयात्र स्नात्वा\nवस्त्राभरणाद्युपचारैरात्मपूजां विधाय साक्षान्नारायणो भूत्वा ततो\nगुरुनमस्कारपूर्वकं प्रणवगरुडं ध्यात्वा ध्यानेनाविर्भूत-\nमहाप्रणवगरुडं पञ्चोपचारैराराध्य गुर्वनुज्ञया\nप्रदक्षिणनमस्कारपूर्वकं प्रणवगरुडमारुह्य महाविष्णोः\nसमस्तासाधारणचिह्नचिह्नितो महाविष्णोः\nसमस्तासाधारणदिव्यभूषणैर्भूषितः सुदर्शनपुरुषं\nपुरस्कृत्य विष्वक्सेनपरिपालितो वैकुण्ठपार्षदैः परिवेष्टितो\nनभोमार्गमाविश्य पार्श्वद्वयस्थितानेकपुण्यलोकानतिक्रम्य\nतत्रत्यैः पुण्यपुरुषैरभिपूजितः सत्यलोकमाविश्य\nब्रह्माणमभ्यर्च्य ब्रह्मणा च सत्यलोकवासिभिः\nसर्वैरभिपूजितः शैवमीशानकैवल्यमासाद्य शिवं ध्यात्वा\nशिवमभ्यर्च्य शिवगणैः सर्वैः शिवेन चाभिपूजितो\nमहर्षिमण्डलान्यतिक्रम्य सूर्यसोममण्डले भित्त्वा\nकीलकनारायणं ध्यात्वा ध्रुवमण्डलस्य दर्शनं कृत्वा\nभगवन्तं ध्रुवमभिपूज्य ततः शिंशुमारचक्रं\nविभिद्य शिंशुमारप्रजापतिमभ्यर्च्य\nचक्रमध्यगतं सर्वाधारं सनातनं\nमहाविष्णुमाराध्य तेन पूजितस्तत\nउपर्युपरि गत्वा परमानन्दं प्राप्य प्रकाशते ।\nततो वैकुण्ठवासिनः सर्वे समायान्ति\nतान्त्सर्वान्सुसम्पूज्य तैः सर्वैरभिपूजित-\nश्चोपर्युपरि गत्वा विरजानदीं प्राप्य\nतत्र स्नात्वा भगवद्ध्यानपूर्वकं पुनर्निमज्ज्य\nतत्रापञ्चीकृतभूतोत्थं सूक्ष्माङ्गभोग-\nसाधनं सूक्ष्मशरीरमुत्सृज्य केवलमन्त्रमयदिव्यतेजोमय-\nनिरतिशयानन्दमयमहाविष्णुसारूप्यविग्रहं\nपरिगृह्य तत उन्मज्यात्मपूजां विधाय\nप्रदक्षिणनमस्कारपूर्वकं ब्रह्ममयवैकुण्ठमाविश्य\nतत्रत्यान्विशेषेण सम्पूज्य तन्मध्ये च\nब्रह्मानन्दमयानन्तप्राकारप्रासादतोरण-\nविमानोपवनावलिभिर्ज्वलच्छिखरैरुपलक्षितो\nनिरुपमनित्यनिरवद्यनिरतिशयनिरवधिक-\nब्रह्मानन्दाचलो विराजते । तदुपरि ज्वलति\nनिरतिशयानन्ददिव्यतेजोराशिः । तदभ्यन्तरसंस्थाने\nशुद्धबोधानन्दलक्षणं विभाति । तदन्तराले चिन्मयवेदिका\nआनन्दवेदिकानन्दवनविभूषिता । तदभ्यन्तरे\nअमिततेजोराशिस्तदुपरिज्वलति । परममङ्गलासनं\nविराजते । तत्पद्मकर्णिकायां शुद्धशेषभोगासनं\nविराजते । तस्योपरि समासीनमानन्दपरिपालकमादिनारायणं\nध्यात्वा तमीश्वरं विविधोपचारैराराध्य\nप्रदक्षिणनमस्कारान्विधाय तदनुज्ञातश्चोपर्युपरि गत्वा\nपञ्चवैकुण्ठानतीत्याण्डविराट्कैवल्यं प्राप्य तं\nसमाराधोपासकः परमानन्दं प्रापेत्युपनिषत् ॥\n\nइत्याथर्वणमहानारायणोपनिषदि संसारतरणोपायकथनद्वारा\nपरममोक्षमार्गस्वरूपनिरूपणं नाम पञ्चमोऽध्यायः",
    "६": "यत उपासकः परमानन्दं प्राप सावरणं\nब्रह्माण्डं च भित्त्वा परितः समवलोक्य\nब्रह्माण्डस्वरूपं निरीक्ष्य परमार्थतस्तत्स्वरूपं\nब्रह्मज्ञानेनावबुध्य समस्तवेदशास्त्रेतिहासपुराणानि\nसमस्तविद्याजालानि ब्रह्मादयः सुराः सर्वे समस्ताः\nपरमर्षयश्चाण्डाभ्यन्तरप्रपञ्चैकदेशमेव\nवर्णयन्ति । अण्डस्वरूपं न जानन्ति । ब्रह्माण्डाद्बहिः\nप्रपञ्चज्ञानं न जानत्येव । कुतोऽण्डान्तरान्तरर्बहिः\nप्रपञ्चज्ञानं दूरतो मोक्षप्रपञ्चज्ञानमविद्या\nचेति कथं ब्रह्माण्डस्वरूपमिति । कुक्कुटाण्डाकारं\nमहदादिसमष्ट्याकारणमण्डं तपनीयमयं\nतप्तजाम्बूनदप्रभमुद्यत्कोटिदिवाकराभं\nचतुर्विधसृष्ट्युपलक्षितं महाभूतैः\nपञ्चभिरावृतं महदहङ्कृतितमोभिश्च\nमूलप्रकृत्या परिवेष्टितम् । अण्डभीतिविशालं\nसपादकोटियोजनप्रमाणम् । एकैकावरणं तथैव ।\nअण्डप्रमाणं परितोऽयुतद्वयकोटियोजनप्रमाणं\nमहामण्डूकाद्यनन्तशक्तिभिरधिष्ठितं\nनारायणक्रीडाकन्तुकं परमाणुवद्विष्णुलोकसुसंलग्न-\nमदृष्टश्रुतविविधविचित्रानन्तविशेषैरुपलक्षितम् ।\nअस्य ब्रह्माण्डस्य समन्ततः स्थितान्येतादृशान्यनन्त-\nकोटिब्रह्माण्डानि सावरणानि ज्वलन्ति ।\nचतुर्मुखपञ्चमुखषण्मुखसप्तमुख-\nअष्टमुखादिसंख्याक्रमेण सहस्रावधिमुखा-\nन्तैर्नारायणांशै रजोगुणप्रधानैरेकैकसृष्टि-\nकर्तृभिरधिष्ठितानि विष्णुमहेश्वराख्यैर्नारायणांशैः\nसत्त्वतमोगुणप्रधानैरेकैकस्थितिसंहारकर्तृभिरधिष्ठितानि\nमहाजलौघमत्स्यबुद्बुदानन्तसङ्घवद्भ्रमन्ति ।\nक्रीडासक्तजालककरतलामलकवृन्दवन्महाविष्णोः\nकरतले विलसन्त्यनन्तकोटिब्रह्माण्डानि । जलयन्त्रस्थघटमालिका-\nजालवन्महाविष्णोरेकैकरोमकूपान्तरेष्वनन्तकोटिब्रह्माण्डानि\nसावरणानि भ्रमन्ति । समस्तब्रह्माण्डान्तर्बहिः प्रपञ्चरहस्यं\nब्रह्मज्ञानेनावबुध्य विविधविचित्रानन्तपरमविभूतिसमष्टि-\nविशेषन्त्समवलोक्यात्याश्चर्यामृतसागरे निमज्ज्य\nनिरतिशयानन्दपारावारो भूत्वा समस्तब्रह्माण्डजालानि\nसमुल्लङ्घ्यामितापरिच्छिन्नानन्ततमः सागरमृत्तीर्य\nमूलाविद्यापुरं दृष्ट्वा विविधविचित्रानन्तमहामाया-\nविशेषैः परिवेष्टितामनन्तमहामायाशक्तिसमष्ट्याकारामनन्तदिव्य-\nतेजोज्वालाजालैरलङ्कृतामनन्तमहामायाविलसानां\nपरमाधिष्ठानविशेषाकारां शश्वदमितानन्दाचलोपरि\nविहारिणीं मूलप्रकृतिजननीमविद्यालक्ष्मीमेवं ध्यात्वा\nविविधोपचारैराराध्य समस्तब्रह्माण्डसमष्टिजननीं\nवैष्णवीं महामायां नमस्कृत्य तया चानुज्ञातश्चोपर्युपरि\nगत्वा महाविराट्पदं प्राप ॥\n\nमहाविराट्स्वरूपं कथमिति । समस्ताविद्यापादको\nविराट् । विश्वतश्चक्षुरुत विश्वतोमुखो विश्वतोहस्त\nउत विश्वतस्पात् । सम्बाहुभ्यां नमति सम्पतत्रैर्द्यावापृथिवी\nजनयन्देव एकः । न सन्दृशे तिष्ठति\nरूपमस्य न चक्षुषा पश्यति कश्चनैनम् ।\nहृदा मनीषा मनसाभिक्लृप्तो य एनं विदुरमृतास्ते\nभवन्ति । मनोवाचामगोचरमादिविराट्स्वरूपं\nध्यात्वा विविधोपचारैराराध्य तदनुज्ञातश्चोपर्युपरि\nगत्वा विविधविचित्रानन्तमूलाविद्याविलासानवलोक्योपासकः\nपरमकौतुकं प्राप । अखण्डपरिपूर्णपरमानन्दलक्षण-\nपरब्रह्मणः समस्तस्वरूपविरोधकारिण्यपरिच्छिन्न-\nतिरस्करिण्याकारा वैष्णवी महायोगमाया मूर्तिमद्भिरनन्त-\nमहामायाजालविशेषैः परिषेविता तस्याः पुरमतिकौतुक-\nमत्याश्चर्यसागरानन्दलक्षणममृतं भवति ।\nअविद्यासागरप्रतिबिम्बितनित्यवैकुण्ठप्रतिवैकुण्ठमिव विभाति ।\nउपासकस्तत्पुरं प्राप्य योगलक्ष्मीमंगमायां ध्यात्वा\nविविधोपचारैराराध्य तया सम्पूजितश्चानुज्ञात-\nश्चोपर्युपरि गत्वानन्तमायाविलासानवलोक्योपासकः परमकौतुकं प्राप ॥\n\nतत उपरि पादविभूतिवैकुण्ठपुरमाभाति ।\nअत्याश्चर्यानन्तविभूतिसमष्ट्याकार-\nमानन्दरसप्रवाहैरलङ्कृतमभितस्तरङ्गिण्याः\nप्रवाहैरतिमङ्गलं ब्रह्मतेजोविशेषाकारैरनन्त-\nब्रह्मवनैरभितस्ततमनन्तनित्यमुक्तैरभिव्याप्तमनन्त-\nचिन्मयप्रासादजालसंकुलमनादिपादविभूतिवैकुण्ठ-\nमेवमाभाति । तन्मध्ये च चिदानन्दाचलो विभाति ॥\n\nतदुपरि ज्वलति निरतिशयानन्ददिव्यतेजोराशिः ।\nतदभ्यन्तरे परमानन्दविमानं विभाति ।\nतदभ्यन्तरसंस्थाने चिन्मयासनं विराजते ।\nतत्पद्मकर्णिकायां निरतिशयदिव्यतेजोराश्यन्तर-\nसमासीनमादिनारायणं ध्यात्वा विविधोपचारैस्तं\nसमाराध्य तेनाभिपूजितस्तदनुज्ञातश्चोपर्युपरिगत्वा\nसावरणमविद्याण्डं च भित्त्वा विद्यापादमुल्लङ्घ्य\nविद्याविद्ययोः सन्धौ विश्वक्सेनवैकुण्ठपुरमाभाति ॥\n\nअनन्तदिव्यतेजोज्वालाजालैरभितोऽनीकं प्रज्वलन्तमनन्त-\nबोधानन्तबोधानन्दव्यूहैरभितस्ततं शुद्धबोध-\nविमानावलिभिर्विराजितमनन्तानन्दपर्वतैः परमकौतुक-\nमाभाति । तन्मध्ये च कल्याणाचलोपरि शुद्धानन्द-\nविमानं विभाति । तदभ्यन्तरे दिव्यमङ्गलासनं विराजते ।\nतत्पद्मकर्णिकायां ब्रह्मतेजोराश्यभ्यन्तरसमासीनं\nभगवदनन्तविभूतिविधिनिषेधपरिपालकं सर्वप्रवृत्ति-\nसर्वहेतुनिमित्तिकं निरतिशयलक्षणमहाविष्णूस्वरूप-\nमखिलापवर्गपरिपालकममितविक्रममेवंविधं विश्वक्सेनं\nध्यात्वा प्रदक्षिणनमस्कारान्विधाय विविधोपचारैराराध्य\nतदनुज्ञातश्चोपर्युपरि गत्वा विद्याविभूतिं प्राप्य\nविद्यामयानन्तवैकुण्ठान्परितोऽवस्थितान्ब्रह्मतेजोमया-\nनवलोक्योपासकः परमानन्दं प्राप ॥\n\nविद्यामयाननन्तसमुद्रानतिक्रम्य ब्रह्मविद्या-\nतरङ्गिणीमासाद्य तत्र स्नात्वा भगवद्ध्यानपूर्वकं\nपुनर्निमज्ज्य मन्त्रमयशरीरमुत्सृज्य विद्यानन्द-\nमयामृतदिव्यशरीरं परिगृह्य नारायणसारूप्यं\nप्राप्यात्मपूजां विधाय ब्रह्ममयवैकुण्ठवासिभिः\nसर्वैर्नित्यमुक्तैः सुपूजितस्ततो ब्रह्मविद्याप्रवाहैरानन्द-\nरसनिर्भरैः क्रीडानन्तपर्वतैरनन्तैरभिव्याप्तं\nब्रह्मविद्यामहैः सहस्रप्राकारैरानन्दामृतमयै-\nर्दिव्यगन्धस्वभावैश्चिन्मयैरनन्तब्रह्मवनैरतिशोभित-\nमुपासकस्त्वेवंविधं ब्रह्मविद्यावैकुण्ठमाविश्य\nतदभ्यन्तरस्थितात्यन्तोन्नतबोधानन्दप्रासादाग्रस्थित-\nप्रणवविमानोपरिस्थितामपारब्रह्मविद्यासाम्राज्याधिदेवता-\nममोघनिजमन्दकटाक्षेणानादिमूलाविद्याप्रलयकरीमद्वितीया-\nमेकामनन्तमोक्षसाम्राज्यक्ष्मीमेवं ध्यात्वा\nप्रदक्षिणनमस्कारान्विधाय विविधोपचारैराराध्य\nपुष्पाञ्जलिं समर्प्य स्तुत्वा स्तोत्रविशेषैस्तयाभिपूजित-\nस्तदनुगतश्चोपर्युपरि गत्वा ब्रह्मविद्यातीरे गत्वा\nबोधानन्दमयाननन्तवैकुण्ठानवलोक्य निरतिशयानन्दं प्राप्य\nबोधानन्दमयाननन्तसमुद्रानतिक्रम्य गत्वागत्वा ब्रह्मवनेषु\nपरममङ्गलाचलश्रोणीषु ततो बोधानन्दविमानपरम्परा-\nसूपासकः परमानन्दं प्राप ॥\n\nततः श्रीतुलसीवैकुण्ठपुरमाभाति परमकल्याणमनन्त-\nविभवममिततेजोराश्याकारमनन्तब्रह्मतेजोराशि-\nसमष्ट्याकारं चिदानन्दमयानेकप्राकारविशेषैः\nपरिवेष्टितममितबोधानन्दाचलोपरिस्थितं बोधानन्द-\nतरङ्गिण्याः प्रवाहैरतिमङ्गलं निरतिशयानन्दैरनन्त-\nवृन्दावनैरतिशोभितमखिलपवित्राणां परमपवित्रं\nचिद्रूपैरनन्तनित्यमुक्तैरभिव्याप्तमानन्दमयानन्त-\nविमानजलैरलङ्कृतममिततेजोराश्यन्तर्गतदिव्यतेजोराशि-\nविशेषमुपासकस्त्वेवमाकारं तुलसीवैकुण्ठं प्रविश्य\nतदन्तर्गतदिव्यविमानोपरिस्थितां सर्वपरिपूर्णस्य महाविष्णोः\nसर्वाङ्गेषु विहारिणीं निरतिशयसौन्दर्यलावण्याधिदेवतां\nबोधानन्दमयैरनन्तनित्यपरिजनैः परिषेवितां श्रीसखीं\nतुलसीमेवं लक्ष्मीं ध्यात्वा प्रदक्षिणनमस्कारान्विधाय\nविविधोपचारैराराध्य स्तुत्वा स्तोत्रविशेषैस्तयाभिपूजित-\nस्तदनुज्ञातश्चोपर्युपरिगत्वा परमानन्दतरङ्गिण्यास्तीरे\nगत्वा तत्र परितोऽवस्थिताञ्छुद्धबोधानन्दमयाननन्त-\nवैकुण्ठानवलोक्य निरतिशयानन्दं प्राप्य तत्रैत्यैश्चिद्रूपैः\nपुराणपुरुषैश्चाभिपूजितस्ततो गत्वागत्वा ब्रह्मवनेषु\nदिव्यगन्धानन्दपुष्पवृष्टिभिः समन्वितेषु दिव्य-\nमङ्गलालयेषु निरतिशयानन्दामृतसागरेष्वमिततेजो-\nराश्याकारेषु कल्लोलवनसंकुलेषु ततोऽनन्तशुद्धबोध-\nविमानजालसंकुलानन्दाचलश्रोणीषूपासकस्तत उपर्युपरि\nगत्वा विमानपरम्परास्वनन्ततेजःपर्वतराजिष्वेवं क्रमेण\nप्राप्य विद्यानन्दमयोः सन्धिं तत्रानदतरङ्गिण्याः प्रवाहेषु स्नात्वा\nबोधानन्दवनं प्राप्य शुद्धबोधपरमानन्दानन्दाकारवनं\nसन्ततामृतपुष्पवृष्टिभिः परिवेष्टितं\nपरमानन्दप्रवाहैरभिव्याप्तं मूर्तिमद्भिः\nपरममङ्गलैः परमकौतुकमपरिच्छिन्नानन्द-\nसागराकारं क्रीडानन्दपर्वतैरभिशोभितं तन्मध्ये च\nशुद्धबोधानन्दवैकुण्ठं यदेव ब्रह्मविद्यापादवैकुण्ठं\nसहस्रानन्दप्राकारैः समुज्ज्वलति ।\nअनन्तानन्दविमानजालसंकुलमनन्तबोधसौध-\nविशेषैरभितोऽनिशं प्रज्वलन्तं क्रीडानन्तमण्डप-\nविशेषैर्विशेषितं बोधानन्दमयानन्तपरमच्छत्र-\nध्वजचामरवितानतोरणैरलङ्कृतं\nपरमानन्दव्यूहैर्नित्यमुक्तैरभितस्ततमनन्तदिव्यतेजःपर्वत-\nसमष्ट्याकारमपरिच्छिन्नानन्तशुद्धबोधानन्तमण्डलं\nवाचामगोचरानन्दब्रह्मतेजोराशिमण्डलमाखण्डलविशेषं\nशुद्धानन्दसमष्टिमण्डलविशेषमखण्डचिद्घनानन्द-\nविशेषमेवं तेजोमण्डलविधं बोधानन्दवैकुण्ठमुपासकः\nप्रविश्य तत्रत्यैः सर्वैरभिपूजितः परमानन्दाचलोपर्यखण्ड-\nबोधविमानं प्रज्वलति । तदभ्यन्तरे चिन्मयासनं विराजते ।\nतदुपरि विभात्यखण्डानन्दतेजोमण्डलम् । तदभ्यन्तरे समासीन-\nमादिनारायणं ध्यात्वा प्रदक्षिणनमस्कारान्विधाय\nविविधोपचारैः सुसम्पूज्य पुष्पाञ्जलिं समर्प्य स्तुत्वा\nस्तोत्रविशेषैः स्वरूपेणावस्थितमुपासकमवलोक्य तमुपासक-\nमादिनारायणः स्वसिंहासने सुसंस्थाप्य तद्वैकुण्ठवासिभिः\nसर्वैः समन्वितः समस्तमोक्षसाम्राज्यपट्टाभिषेकमुद्दिश्य\nमन्त्रपूतैरपासकमानन्दकलशैरभिषिच्य दिव्यमङ्गल-\nमहावाद्यपुरःसरं विविधोपचारैरभ्यर्च्य मूर्तिमद्भिः\nसर्वैः स्वचिह्नैरलङ्कृत्य प्रदक्षिणनमस्कारान्विधाय\nत्वं ब्रह्मासि अहं ब्रह्मास्मि आवयोरन्तरं न विद्यते त्वमेवाहं\nअहमेवत्वं इत्यभिधायेत्युक्त्वादिनारायणस्तिरोदधे तदेत्युपनिषत् ॥\n\nइत्याथर्वणमहानारायणोपनिषदि परममोक्षमार्गस्वरूपनिरूपणं\nनाम षष्ठोध्यायः",
    "७": "अथोपासकस्तदाज्ञया नित्यं गरुडमारुह्य\nवैकुण्ठवासिभिः सर्वैः परिवेष्टितो महासुदर्शनं\nपुरस्कृत्य विश्वक्सेनपरिपालितश्चोपर्युपरि गत्वा\nब्रह्मानन्दविभूतिं प्राप्य सर्वत्रावस्थिताब्रह्मानन्द-\nमयाननन्तवैकुण्ठानवलोक्य निरतिशयानन्दसागरो\nभूत्वात्मारामानन्दविभूतिपुरुषाननन्तानवलोक्य\nतान्सर्वानुपचारैः समभ्यर्च्य तैः सर्वैरभिपूजित-\nश्चोपासकस्तत उपर्युपरि गत्वा ब्रह्मानन्दविभूतिं\nप्राप्यानन्तदिव्यतेजःपर्वतैरलङ्कृतान्परमानन्द-\nलहरीवनशोभितानसंख्याकानानन्दसमुद्रानतिक्रम्य\nविविधविचित्रानन्तपरमतत्त्वविभूतिसमष्टिविशेषा-\nन्परमकौतुकान्ब्रह्मानन्दविभूतिविशेषनतिक्रम्योपासकः\nपरमकौतुकं प्राप ।\nततः सुदर्शनवैकुण्ठपुरमाभाति नित्यमङ्गलमनन्तविभवं\nसहस्रानन्दप्रकारपरिवेष्टितमयुतकुक्ष्युपलक्षित-\nमनन्तोत्कटज्वलदरमण्डलं निरतिशयदिव्यतेजोमण्डलं\nवृन्दारकपरमानन्दं शुद्धबुद्धस्वरूपमनन्तानन्द-\nसौदामिनीपरमविलासं निरतिशयपरमानन्दपारावार-\nमनन्तैरानन्दपुरुषैश्चिद्रूपैरधिष्ठितम् । तन्मध्ये च\nसुदर्शनं महाचक्रम् । चरणं पवित्रं विततं पुराणं\nयेन पूतस्तरति दुष्कृतानि । तेन पवित्रेण शुद्धेन पूता\nअतिपाप्मानमरातिं तरेम । लोकस्य द्वारमर्चिमत्पवित्रम् ।\nज्योतिष्मद्भ्राजमानं महस्वत् । अमृतस्य धारा बहुधा\nदोहमानम् । चरणं नो लोके सुधितां दधातु । अयुतारं\nज्वलन्तमयुतारसमष्ट्याकरं निरतिशयविक्रमविलासमनन्त-\nदिव्यायुधदिव्यशक्तिसमष्टिरूपं महाविष्णोरनर्गलप्रताप-\nविग्रहमयुतायुतकोटियोजनविशालमनन्तज्वालजालैरलङ्कृतं\nसमस्तदिव्यमङ्गलनिदानमनन्तदिव्यतीर्थानां निजमन्दिरमेवं\nसुदर्शनं महाचक्रं प्रज्वलति ।\nतस्य नाभिमण्डलसंस्थाने उपलक्ष्यते निरतिशयानन्द-\nदिव्यतेजोराशिः । तन्मध्ये च सहस्रारचक्रं प्रज्वलति ।\nतदखण्डदिव्यतेजोमण्डलाकारं परमानन्दसौदामिनी-\nनिचयोज्ज्वलम् । तदभ्यन्तरसंस्थाने षट्शतारचक्रं\nप्रज्वलति । तस्यामितपरमतेजः परमविहारसंस्थानविशेषं\nविज्ञानघनस्वरूपम् । तदन्तराले त्रिशतारचक्रं विभाति ।\nतच्च परमकल्याणविलासविशेषमनन्तचिदादित्यसमष्ट्याकरम् ।\nतदभ्यन्तरे शतारचक्रमाभाति । तच्च परमतेजोमण्डल-\nविशेषम् । तन्मध्ये षष्ट्यरचक्रमाभाति । तच्च\nब्रह्मतेजःपरमविलासविशेषम् । तदभ्यन्तरसंस्थाने\nषट्कोणचक्रं प्रज्वलति । तच्चापरिच्छिन्नानन्तदिव्यतेजोराश्याकरम् ।\nतदभ्यन्तरे महानन्दपदं विभाति । तत्कर्णिकायां\nसूर्येन्दुवह्निमण्डलानि चिन्मयानि ज्वलन्ति । तत्रोपलक्ष्यते\nनिरतिशयदिव्यतेजोराशिः । तदभ्यन्तरसंस्थाने युअगपदुदिता-\nनन्तकोटिरविप्रकाशः सुदर्शनपुरुषो विराजते । सुदर्शनपुरुषो\nमहाविष्णुरेव । महविष्णोः समस्तासाधारणचिह्नचिह्नितः ।\nएवमुपासकः सुदर्शनपुरुष ध्यात्वा विविधोपचारैराराध्य\nप्रदक्षिणनमस्कारान्विधायोपासकस्तेनाभिपूजितस्तदनुज्ञात-\nश्चोपर्युपरि गत्वा परमानन्दमयानन्तवैकुण्ठानवलोक्योपासकः\nपरमानन्दं प्राप । तत उपरि विविधविचित्रानन्तचिद्विलासविभूति-\nविशेषानतिक्रम्यानन्तपरमानन्दविभूतिसमष्टिविशेषानन्त-\nनिरतिशयानन्तसमुद्रानतीत्योपासकः क्रमेणाद्वैतसंस्थानं प्राप ॥\n\nकथमद्वैतसंस्थानम् । अखण्डानन्दस्वरूप-\nमनिर्वाच्यमतिबोधसागरममितानन्दसमुद्रं\nविजातीयविशेषविवर्जितं सजातीयविशेषविशेषितं\nनिरवयवं निराधारं निर्विकारं निरञ्जनमनन्त-\nब्रह्मानन्दसमष्टिकन्दं परमचिद्विलास-\nसमष्ट्याकारं निर्मलं निरवद्यं निराश्रय-\nमतिनिर्मलानन्तकोटिरविप्रकाशैकस्फुलिङ्गमन-\nन्तोपनिषदर्थस्वरूपमखिलप्रमाणातीतं\nमनोवाचामगोचरं नित्यमुक्तस्वरूपमनाधार-\nमादिमध्यान्तशून्यं कैवल्यं परमं शान्तं\nसूक्ष्मतरं महतो महत्तरमपरिमितानन्दविशेषं\nशुद्धबोधानन्दविभूतिविशेषमनन्तानन्दविभूति-\nविशेषसमष्टिरूपमक्षरमनिर्देश्यं कूटस्थ-\nमचलं ध्रुवमदिग्देशकालमन्तर्बहिश्च तत्सर्वं\nव्याप्य परिपूर्णं परमयोगिभिर्विमृग्यं देशतः\nकालतो वस्तुतः परिच्छेदरहितं निरन्तराभिनवं\nनित्यपरिपूर्णमखण्डानन्दामृतविशेषं शाश्वतं\nपरमं पदं निरतिशयानन्दानन्ततटित्पर्वताकार-\nमद्वितीयं स्वयम्प्रकाशमनिशं ज्वलति । परमानन्द-\nलक्षणापरिच्छिन्नानन्तपरंज्योतिः शाश्वतं शश्वद्विभाति ।\nतदभ्यन्तरसंस्थानेऽमितानन्दचिद्रूपाचल-\nमखण्डपरमानन्दविशेषं बोधानन्दमहोज्ज्वलं\nनित्यमङ्गलमन्दिरं चिन्मथनाविर्भूतं\nचित्सारमनन्ताश्चर्यसागरममिततेजोराश्यन्तर्गत-\nतेजोविशेषमनन्तानन्दप्रवाहैरलङ्कृतं\nनिरतिशयानन्दपारावाराकारं निरुपमनित्यनिरवद्य-\nनिरतिशयनिरवधिकतेजोराशिविशेषं निरतिशयानन्द-\nसहस्रप्राकारैरलङ्कृतं शुद्धबोधसौधावलि-\nविशेषैरलङ्कृतं चिदानन्दमयानन्तदिव्यारामैः\nसुशोभितं शश्वदमितपुष्पवृष्टिभिः समन्ततः\nसन्ततम् । तदेव त्रिपाद्विभूति वैकुण्ठस्थानं तदेव\nपरमकैवल्यम् । तदेवाबाधितपरमतत्त्वम् । तदेवानन्तो-\nपनिषद्विमृग्यम् । तदेव परमयोगिभिर्मुमुक्षिभिः\nसर्वैराशास्यमानम् । तदेव सद्घनम् । तदेव चिद्घनम् ।\nतदेवानन्दघनम् । तदेव शुद्धबोधघनविशेष-\nमखण्डानन्दब्रह्मचैतन्याधिदेवतास्वरूपम् ।\nसर्वाधिष्ठानमद्वयपरब्रह्मविहारमण्डलं\nनिरतिशयानन्दतेजोमण्डलमद्वैतपरमानन्दलक्षण-\nपरब्रह्मणः परमाधिष्ठानमण्डलं निरतिशय-\nपरमानन्दपरममूर्तिविशेषमण्डलमनन्तपरम-\nमूर्तिसमष्टिमण्डलं निरतिशयपरमानन्दलक्षण-\nपरब्रह्मणः परममूर्तिपरमतत्त्वविलासविशेषमण्डलं\nबोधानन्दमयानन्तपरमविलासविभूतिविशेषसमष्टि-\nमण्डलमनन्तचिद्विलासविभूतिविशेषसमष्टिमण्डल-\nमखण्डशुद्धचैतन्यनिजमूर्तिविशेषविग्रहं\nवाचामगोचरानन्तशुद्धबोधविशेषविग्रहमनन्तानन्द-\nसमुद्रसमष्ट्याकारमनन्तबोधाचलैरधिष्ठितं\nनिरतिशयानन्दपरममङ्गलविशेषसमष्ट्याकार-\nमखण्डाद्वैतपरमानन्दलक्षणपरब्रह्मणः परममूर्ति-\nपरमतेजःपुञ्जपिण्डविशेषं चिद्रूपादित्यमण्डलं\nद्वात्रिंशद्व्यूहभेदैरधिष्ठितम् ।\nव्यूहभेदाश्च केशवादिचतुर्विंशतिः ।\nसुदर्शनादिन्यासमन्त्राः । सुदर्शनादि यन्त्रोद्धारः ।\nअनन्तगरुडविश्वक्सेनाश्च निरतिशयानन्दाश्च ।\nआनन्दव्यूहमध्ये सहस्रकोटियोजनायतोन्नत-\nचिन्मयप्रासादं ब्रह्मानन्दमयविमानकोटिभि-\nरतिमङ्गलमनन्तोपनिषदर्थारामजालसंकुलं\nसामहंसकूजितैरतिशोभितमानन्दमयानन्तशिखरै-\nरलङ्कृतं चिदानन्दरसनिर्झरैरभिव्याप्तमखण्डा-\nनन्दतेजोराश्यन्तरस्थितमनन्तानन्दाश्चर्यसागरं\nतदभ्यन्तरसंस्थानेऽनन्तकोटिरविप्रकाशातिशय-\nप्राकारं निरतिशयानन्दलक्षणं प्रणवाख्यं\nविमानं विराजते । शतकोटिशिखरैरानन्दमयैः\nसमुज्ज्वलति । तदन्तराले बोधानन्दाचलोपर्यष्टाक्षरी-\nमण्टपो विभाति । तन्मध्ये च चिदानन्दमयवेदिकानन्द-\nवनविभूषिता । तदुपरि ज्वलति निरतिशयानन्दतेजोराशिः ।\nतदभ्यन्तरसंस्थानेऽष्टाक्षरीपद्मविभूषितं\nचिन्मयासनं विराजते । प्रणवकर्णिकायां सूर्येन्दु-\nवह्निमण्डलानि चिन्मयानि ज्वलन्ति । तत्राखण्डानन्द-\nतेजोराश्यन्तर्गतं परममङ्गलाकारमनन्तासनं\nविराजते । तस्योपरि च महायन्त्रं प्रज्वलति । निरतिशय-\nब्रह्मानन्दपरममूर्तिमहायन्त्रं समस्तब्रह्म-\nतेजोराशिसमष्टिरूपं चित्स्वरूपं निरञ्जनं परब्रह्म-\nस्वरूपं परब्रह्मणः परमरहस्यकैवल्यं महायन्त्रमय-\nपरमवैकुण्ठनारायणयन्त्रं विजयते । तत्स्वरूपं कथमिति ।\nदेशिकस्तथेति होवाच । आदौ षट्कोणचक्रम् । तन्मध्ये\nषट्दलपद्मम् । तत्कर्णिकायां प्रणव ॐइति । प्रणवमध्ये\nनारायणबीजमिति । तत्साध्यगर्भितं मम सर्वाभीष्टसिद्धिं\nकुरुकुरु स्वाहेति । तत्पद्मदलेषु विष्णुनृसिंहषडक्षर-\nमन्त्रौ ॐ नमो विष्णवे ऐं क्लीं श्रीं ह्रीं क्ष्मौं फट् ।\nतद्दलकपोलेषु रामकृष्णषडक्षरमन्त्रौ । रां\nरामाय नमः । क्लीं कृष्णाय नमः । षट्कोणेषु\nसुदर्शनषडक्षरमन्त्रः । सहस्रार हुं फडिति । षट्कोण-\nकपोलेषु प्रणवयुक्तशिवपञ्चाक्षरमन्त्रः । ॐ नमः\nशिवायेति । तद्बहिः प्रणवमालायुक्तं वृत्तम् । वृत्ताद्बहि-\nरष्टदलपद्मम् । तेषु दलेषु नारायणनृसिंह-\nअष्टाक्षरमन्त्रौ । ॐ नमो नारायणाय । जयजय नरसिंह ।\nतद्दलसन्धिषु रामकृष्णश्रीकराष्टाक्षरमन्त्राः ।\nॐ रामाय हुं फट् स्वाहा । क्लीं दामोदराय नमः ।\nउत्तिष्ठ श्रीकरस्वाहा । तद्बहिः प्रणवमालायुक्तं वृत्तम् ।\nवृत्तद्बहिर्नवदलपद्मम् । तेषु दलेषु रामकृष्ण-\nहयग्रीवनवाक्षरमन्त्राः । ॐ रामचन्द्राय नम्ॐ ।\nक्लीं कृष्णाय गोविन्दाय क्लीम् । ह्लौं हयग्रीवाय नमो\nह्लौं । तद्दलकपोलेषु दक्षिणामूर्तिरीश्वरम् । तद्बहि-\nर्नारायणबीजयुक्तं वृत्तम् । वृत्तद्बहिर्दशदलपद्मम् ।\nतेषु दलेषु रामकृष्णदशाक्षरमन्त्रौ । हुं जानकी-\nवल्लभाय स्वाहा । गोपीजनवल्लभाय स्वाहा । तद्दलसन्धिषु\nनृसिंहमालामन्त्रः । ॐ नमो भगवते श्रीमहानृसिंहाय\nकरालदंष्ट्रवदनाय मम विघ्नात्पचपच स्वाहा ।\nतद्बहिर्नृसिंहैकाक्षरयुक्तं वृत्तम् । क्ष्मौं इत्येकाक्षरम् ।\nवृत्ताद्बहिर्द्वादशदलपद्मम् । तेषु दलेषु नारायण-\nवासुदेवद्वादशाक्षरमन्त्रौ । ॐ नमो भगवते नारायणाय ।\nॐ नमो भगवते वासुदेवाय । तद्दलकपोलेषु महाविष्णु-\nरामकृष्णद्वादशाक्षरमन्त्राश्च । ॐ नमो भगवते\nमहाविष्णवे । ॐ ह्रीं भरताग्रज राम क्लीं स्वाहा ।\nश्रीं ह्रीं क्लीं कृष्णाय गोविन्दाय नमः । तद्बहिर्जगन्मोहन-\nबीजयुक्तं वृत्तं क्लीं इति । वृत्तद्बहिश्चतुर्दशदलपद्मम् ।\nतेषु दलेषु लक्ष्मीनारायणहयग्रीवगोपालदधिवामन-\nमन्त्राश्च । ॐ ह्रीं ह्रीं श्रीं श्रीं लक्ष्मीवासुदेवाय नमः ।\nॐ नमः सर्वकोटिसर्वविद्याराजाय क्लीं कृष्णाय\nगोपालचूडामणये स्वाहा । ॐ नमो भगवते दधिवामनाय ॐ ।\nतद्दलसन्धिष्वन्नपूर्णेश्वरीमन्त्रः । ह्रीं पद्मावत्यन्नपूर्णे\nमाहेश्वरी स्वाहा । तद्बहिः प्रणवमालायुक्तं वृत्तम् ।\nवृत्ताद्बहिः षोडशदलपद्मम् । तेषु दलेषु श्रीकृष्ण-\nसुदर्शनषोडशाक्षरमन्त्रौ च । ॐ नमो भगवते\nरुक्मिणीवल्लभाय स्वाहा । ॐ नमो भगवते महासुदर्शनाय\nहुं फट् । तद्दलसन्धिषु स्वराः सुदर्शनमालामन्त्राश्च ।\nअ आ इ ई उ ऊ ऋ ॠ लृ लॄ ए ऐ ओ औ अं अः ।\nसुदर्शनमहाचक्राय दीप्तरूपाय सर्वतो\nमां रक्षरक्ष सहस्रार हुं फट् स्वाहा ।\nतद्बहिर्वराहबीजयुक्तं वृत्तम् । तद्धुमिति ।\nवृत्तद्बहिरष्टादशदलपद्मम् ।\nतेषु दलेषु श्रीकृष्णवामनाष्टादशाक्षरमन्त्रौ ।\nक्लीं कृष्णाय गोविन्दाय गोपीजनवल्लभाय स्वाहा ।\nॐ नमो विष्णवे सुरपतये महाबलाय स्वाहा ।\nतद्दलकपोलेषु गरुडपञ्चाक्षरीमन्त्रो गरुडमालामन्त्रश्च ।\nक्षिप ॐ स्वाहा । ॐ नमः पक्षिराजाय सर्वविषभूतरक्षः-\nकृत्यादिभेदनाय सर्वेष्टसाधकाय स्वाहा ।\nतद्बहिर्मायाबीजयुक्तं वृत्तम् । वृत्तद्बहिः पुनरष्टदलपद्मम् ।\nतेषु दलेषु श्रीकृष्णवामनाष्टाक्षरमन्त्रौ ।\nॐ नमो दामोदराय । ॐ वामनाय नमः ॐ ।\nतद्दलकपोलेषु नीलकण्ठत्र्यक्षरीगरुडपञ्चाक्षरीमन्त्रौ च ।\nप्रें रीं ठः । नमोऽण्डजाय । तद्बहिर्मन्मथबीजयुक्तं वृत्तम् ।\nवृत्तद्बहिश्चतुर्विंशतिदलपद्मम् । तेषु दलेषु शरणागत-\nनारायणमन्त्रौ नारायणहयग्रीवगायत्री मन्त्रौ च ।\nश्रीमन्नारायणचरणौ शरणं प्रपद्ये श्रीमते नारायणाय नमः ।\nनारायाणाय विद्महे वासुदेवाय धीमहि ।\nतन्नो विष्णुः प्रचोदयात् ।\nवागीश्वराय विद्महे हयग्रीवाय धीमहि ।\nतन्नो हंसः प्रचोदयात् ।\nतद्दलकपोलेषु नृसिंहसुदर्शनगायत्रीमन्त्राश्च ।\nवज्रनखाय विद्महे तीक्ष्णदंष्ट्राय धीमहि ।\nतन्नो नृसिंहः प्रचोदयात् ।\nसुदर्शनाय विद्महे हेतिराजाय धीमहि ।\nतन्नश्चक्रः प्रचोदयात् ।\nतत्सवितुर्वरेण्यं भर्गो देवस्य धीमहि ।\nधियो यो नः प्रचोदयात् ।\nतद्बहिर्हयग्रीवैकाक्षरयुक्तं वृत्तं ह्लोह्सौमिति ।\nवृत्ताद्बहिर्द्वात्रिंशद्दलपद्मम् ।\nतेषु दलेषु नृसिंहहयग्रीवानुष्टुभमन्त्रौ उग्रं\nवीरं महाविष्णुं ज्वलन्तं सर्वतोमुखम् ।\nनृसिंहं भीषणं भद्रं मृत्युमृत्युं नमाम्यहम् ।\nऋग्यजुःसामरूपाय वेदाहरणकर्मणे ।\nप्रणवोद्गीथवपुषे महाश्वशिरसे नमः ।\nतद्दलकपोलेषु रामकृष्णानुष्टुभमन्त्रौ ।\nरामभद्र महेश्वास रघुवीर नृपोत्तम ।\nभो दशास्यान्तकास्माकं रक्षां देहि श्रियं च मे ।\nदेवकीसुत गोविन्द वासुदेव जगत्पते ।\nदेहि मे तनयं कृष्ण त्वामहं शरणं गतः ।\nतद्बहिः प्रणवसम्पुटिताग्निबीजयुक्तं वृत्तम् ।\nॐ रमोमिति । वृत्तद्बहिः षट्त्रिंशद्दलपद्मम् ।\nतेषु दलेषु हयग्रीवषट्त्रिंशदक्षरमन्त्रः\nपुनरष्टत्रिंशदक्षर मन्त्रश्च । हंसः ।\nविश्वोत्तीर्णस्वरूपाय चिन्मयानन्दरूपिणे ।\nतुभ्यं नमो हयग्रीव विद्याराजाय विष्णवे । सोऽहम् ।\nह्लौं ॐ नमो भगवते हयग्रीवाय सर्ववागीश्वरेश्वराय\nसर्ववेदमयाय सर्वविद्यां मे देहि स्वाहा ।\nतद्दलकपोलेषु प्रणवादिनमोन्ताश्च तुर्थ्यन्ताः\nकेशवादिचतुर्विंशतिमन्त्राश्च ।\nअवशिष्टद्वादशस्थानेषु रामकृष्णगायत्रीद्वयवर्णचतुष्टयमेकैकस्थले ।\nॐ केशवाय नमः । ॐ नारायणाय नमः ।\nॐ माधवाय नमः । ॐ गोविन्दाय नमः ।\nॐ विष्णवे नमः । ॐ मधुसूदनाय नमः ।\nॐ त्रिविक्रमाय नमः । ॐ वामनाय नमः ।\nॐ श्रीधराय नमः । ॐ हृषीकेशाय नमः ।\nॐ पद्मनाभाय नमः । ॐ दामोदराय नमः ।\nॐ सङ्कर्षणाय नमः । ॐ वासुदेवाय नमः ।\nॐ प्रद्युम्नाय नमः । ॐ अनिरुद्धाय नमः ।\nॐ पुरुषोत्तमाय नमः । ॐ अधोक्षजाय नमः ।\nॐ नारसिंहाय नमः । ॐ अच्युताय नमः ।\nॐ जनार्दनाय नमः । ॐ उपेन्द्राय नमः ।\nॐ हरये नमः । ॐ श्रीकृष्णाय नमः ।\nदाशरथाय विद्महे सीतावल्लभाय धीमहि ।\nतन्नो रामः प्रचोदयात् ।\nदामोदराय विद्महे वासुदेवाय धीमहि ।\nतन्नः कृष्णः प्रचोदयात् ।\nतद्बहिः प्रणवसम्पुटिताङ्कुशबीजयुक्तं वृत्तम् । ॐ क्रोमिति ।\nतद्बहिः पुनर्वृत्तं तन्मध्ये द्वादशकुक्षिस्थानानि सान्तरालानि ।\nतेषु कौस्तुभवनमालाश्रीवत्ससुदर्शनगरुडपद्म-\nध्वजानन्तशार्ङ्गगदाशङ्खनन्दकमन्त्राः प्रणवादि-\nनमओन्ताश्चतुर्थ्यन्ताः क्रमेण ।\nॐ कौस्तुभाय नमः । ॐ वनमालाय नमः ।\nॐ श्रीवत्साय नमः । ॐ सुदर्शनाय नमः ।\nॐ गरुडाय नमः । ॐ पद्माय नमः ।\nॐ ध्वजाय नमः । ॐ अनन्ताय नमः ।\nॐ शार्ङ्गाय नमः । ॐ गदायै नमः ।\nॐ शङ्खाय नमः । ॐ नन्दकाय नमः ।\nतदन्तरालेषु----ॐ विश्वक्सेनाय नमः ।\nॐआचक्राय स्वाहा । ॐ विचक्राय स्वाहा ।\nॐ सुचक्राय स्वाहा । ॐ धीचक्राय स्वाहा ।\nॐ संचक्राय स्वाहा । ॐ ज्वालचक्राय स्वाहा ।\nॐ क्रुद्धोल्काय स्वाहा । ॐ महोत्काय स्वाहा ।\nॐ वीर्योल्काय स्वाहा । ॐ द्युल्काय स्वाहा ।\nॐ सहस्रोल्काय स्वाहा । इति प्रणवादि मन्त्राः ।\nतद्बहिः प्रणवसम्पुटितगरुडपञ्चाक्षरयुक्तं वृत्तम् ।\nॐ क्षिप ॐ स्वाहाम् । ॐ तच्च द्वादशवज्रैः\nसान्तरालैरलङ्कृतम् । तेषु वज्रेषु\nॐ पद्मनिधये नमः । ॐ महापद्मनिधये नमः ।\nॐ गरुडनिधये नमः । शङ्खनिधये नमः ।\nॐ मकरनिधये नमः । ॐ कच्छपनिधये नमः ।\nॐ विद्यानिधये नमः । ॐ परमानन्दनिधये नमः ।\nॐ मोक्षनिधये नमः । ॐ लक्ष्मीनिधये नमः ।\nॐ ब्रह्मनिधये नमः । ॐ श्रीमुकुन्दनिधये नमः ।\nॐ वैकुण्ठनिधये नमः । तत्सन्धिस्थानेषु----\nॐ विद्याकल्पकतरवे नमः । ॐ मुक्तिकल्पकतरवे नमः ।\nॐ आनन्दकल्पकतरवे नमः । ॐ ब्रह्मकल्पकतरवे नमः ।\nॐ मुक्तिकल्पकतरवे नमः । ॐ अमृतकल्पकतरवे नमः ।\nॐ बोधकल्पकतरवे नमः । ॐ विभूतिकल्पकतरवे नमः ।\nॐ वैकुण्ठकल्पकतरवे नमः । ॐ वेदकल्पकतरवे नमः ।\nॐ योगकल्पकतरवे नमः । ॐ यज्ञकल्पकतरवे नमः ।\nॐ पद्मकल्पकतरवे नमः ।\nतच्च शिवगायत्रीपरब्रह्ममन्त्राणां\nवर्णैर्वृत्ताकारेण संवेष्ट्य ।\nतत्पुरुषाय विद्महे महादेवाय धीमहि ।\nतन्नो रुद्रः प्रचोदयात् ।\nश्रीअमन्नारायणो ज्योतिरात्मा नारायणः परः ।\nनारायणपरं ब्रह्म नारायण नमोऽस्तु ते ।\nतद्बहिः प्रणवसम्पुटितश्रीबीजयुक्तं वृत्तम् ।\nॐ श्रीमोमिति । वृत्ताद्बहिश्चत्वारिंशद्दलपद्मम् ।\nतेषु दलेषु व्याहृतिशिरःसम्पुटितवेदगायत्री-\nपादचतुष्टयसूर्याष्टाक्षरमन्त्रौ ।\nॐ भूः । ॐ भुवः । ॐ सुवः । ॐ महः ।\nॐ जनः । ॐ तपः । ॐ सत्यम् ।\nॐ तत्सवितुर्वरेण्यम् । ॐ भर्गो देवस्य धीमहि ।\nॐ धियो यो नः प्रचोदयात् । ॐ परोरजसे सावदोम् ।\nॐ आपोज्योती रसोऽमृतं ब्रह्म भूर्भुवः सुवरोम् ।\nॐ घृणिः सूर्य आदित्यः । तद्दलसन्धिषु\nप्रणवश्रीबीजसम्पुटितनारायणबीजं सर्वत्र ।\nॐ श्रीमं श्रीमोम् । तद्बहिरष्टशूलाङ्कितभूचक्रम् ।\nचक्रान्तश्चक्षुर्दिक्षु हंसःसोहम्मन्त्रौ प्रणवसम्पुटिता\nनारायणास्त्रमन्त्राश्च । ॐ हंसः सोहम् ।\nॐ नमो नारायणाय हुं फट् । तद्बहिः प्रणवमालासंयुक्तं\nवृत्तम् । वृत्ताद्बहिः पञ्चाशद्दलपद्मम् ।\nतेषु दलेषु मातृका पञ्चाशदक्षरमाला लकारवर्ज्या ।\nतद्दलसन्धिषु प्रणवश्रीबीजसम्पुटितरामकृष्णमालामन्त्रौ ।\nॐ श्रीमों नमो भगवते रघुनन्दनाय रक्षोघ्नविशदाय\nमधुरप्रसन्नवदनायामिततेजसे बलाय रामाय विष्णवे नमः ।\nश्रीमों नमः कृष्णाय देवकीपुत्राय वासुदेवाय\nनिर्गलच्छेदनाय सर्वलोकाधिपतये सर्वजगन्मोहनाय विष्णवे\nकामितार्थदाय स्वाहा श्रीमोम् । तद्बहिरष्टशूलाङ्कितभूचक्रम् ।\nतेषु प्रणवसम्पुटितमहानीलकण्ठमन्त्रवर्णानि ।\nआऊम्मों नमो नीलकण्ठाय । ॐ शूलाग्रेषु लोकपालमन्त्राः\nप्रणवादिनमोन्ताश्चतुर्थ्यन्ताः क्रमेण ।\nॐ इन्द्राय नमः । ॐ अग्नये नमः । ॐ यमाय नमः ।\nॐ निरृतये नमः । ॐ वरुणाय नमः । ॐ वायवे नमः ।\nॐ सोमाय नमः । ॐ ईशानाय नमः ।\nतद्बहिः प्रणवमालायुक्तं वृत्तत्रयम् ।\nतद्बहिर्भूपुरचतुष्टयं चतुर्द्वारयुतं\nचक्रकोणचतुष्टयमहावज्रविभूषितं\nतेषु वज्रेषु प्रणवश्रीबीजसम्पुटितामृतबीजद्वयम् ।\nॐ श्रीं ठं वं श्रीमोमिति । बहिर्भूपुरवीथ्याम् ----\nॐ आधारशक्त्यै नमः । ॐ मूलप्रकृत्यै नमः ।\nॐ आदिकूर्माय नमः । ॐ अनन्ताय नमः ।\nॐ पृथिव्यै नमः । मध्यभूपुरवीथ्याम् ----\nॐ क्षीरसमुद्राय नमः । ॐ रत्नद्वीपाय नमः ।\nॐ मणिमण्डपाय नमः । ॐ श्वेतच्छत्राय नमः ।\nॐ कल्पकवृक्षाय नमः । ॐ रत्नसिंहासनाय नमः ।\nप्रथमभूपुरवीथ्यामों धर्मज्ञानवैराग्यैश्व-\nर्याधर्माज्ञानावैराग्यानैश्वर्यसत्वरजस्तमोमाया-\nविद्यानन्तपद्माः प्रणवादिनमोन्ताश्चतुर्थ्यन्ताः क्रमेण ।\nअन्तवृत्तवीथ्यामोमनुग्रहायै नमः । ॐ नमो भगवते\nविष्णवे सर्वभूतात्मने वासुदेवाय सर्वात्मसंयोग-\nयोगपीठात्मने नमः । वृत्तवकाशेषु----बीजं प्राणं\nच शक्तिं च दृष्टिं वश्यादिकं तथा ।\nमन्त्रयन्त्राख्यगायत्रीप्राणस्थापनमेव च ।\nभूतदिक्पालबीजानि यन्त्रस्याङ्गानि वै दश ।\nमूलमन्त्रमालामन्त्रकवचदिग्बन्धनमन्त्राश्च ।\nएवंविधमेतद्यन्त्रं महामन्त्रमयं योगधीरान्तैः\nपरमन्त्रैरलङ्कृतं षोडशोपचारैरभ्यर्चितं\nजपहोमादिना साधितमेतद्यन्त्रं शुद्धब्रह्मतेजोमयं\nसर्वाभयङ्करं समस्तदुरितक्षयकरं सर्वाभीष्ट-\nसम्पादकं सायुज्यमुक्तिप्रदमेतत्परमवैकुण्ठ-\nमहानारायणयन्त्रं प्रज्वलति । तस्योपरि च निरतिशयानन्द-\nतेजोराश्यभ्यन्तरसमासीनं वाचामगोचरानन्द-\nतेजोराश्याकारं चित्साराविर्भूतानन्दविग्रहं बोधानन्द-\nस्वरूपं निरतिशयसौन्दर्यपारावारं तुरीयस्वरूपं\nतुरीयातीतं चाद्वैतपरमानन्दनिरन्तरातितुरीयनिरतिशय-\nसौन्दर्यानन्दपारावारं लावण्यवाहिनीकल्लोलतटिद्भासुरं\nदिव्यमङ्गलविग्रहं मूर्तिमद्भिः परममङ्गलैरुपसेव्यमानं\nचिदानन्दमयैरनन्तकोटिरविप्रकाशैरनन्तभूषणैरलङ्कृतं\nसुदर्शनपाञ्चजन्यपद्मगदासिशार्ङ्गमुसलपरिघाद्यै-\nश्चिन्मयैरनेकायुधगणैर्मूर्तिमद्भिः सुसेवितम् ।\nबाह्यवृत्तवीथ्यां विमलोत्कर्षिणी ज्ञान क्रिया योग प्रह्वी\nसत्येशाना प्रणवादिनमोन्ताश्चतुर्थ्यन्ताः क्रमेण ।\nश्रीवत्सकौस्तुभवनमालाङ्कितवक्षसं ब्रह्मकल्पवनामृत-\nपुष्पवृष्टिभिः सन्ततमानन्दं ब्रह्मानन्दरसनिर्भरै-\nरसंख्यैरतिमङ्गलं शेषायुतफणाजालविपुलच्छत्रशोभितं\nतत्फणामण्डलोदर्चिर्मणिद्योतितविग्रहं तदङ्गकान्तिनिर्झरैस्ततं\nनिरतिशयब्रह्मगन्धस्वरूपं निरतिशयानन्दब्रह्मगन्ध-\nविशेषकारमनन्तब्रह्मगन्धाकारसमष्टिविशेषमन्तानन्द-\nतुलसीमाल्यैरभिनवं चिदानन्दमयानन्तपुष्पमाल्यैर्विराजमानं\nतेजःप्रवाहतरङ्गतत्परम्पराभिर्ज्वलन्तं निरतिशयानन्दं\nकान्तिविशेषावर्तैरभितोऽनिशं प्रज्वलन्तं बोधानन्दमयानन्त-\nधूपदीपावलिनिरतिशोभितं निरतिशयानन्दचामरविशेषैः\nपरिसेवितं निरन्तरनिरुपमनिरतिशयोत्कटज्ञानानन्दानन्तगुच्छ-\nफलैरलङ्कृतं चिन्मयानन्ददिव्यविमानच्छत्रध्वजराजिभि-\nर्विराजमानं परममङ्गलानन्तदिव्यतेजोभिर्ज्वलन्तमनिशं\nवाचामगोचरमनन्ततेजोराश्यन्तर्गतमर्धमात्रात्मकं\nतुर्यं ध्वन्यात्मकं तुरीयातीतमवाच्यं नादबिन्दुकलाध्यात्म-\nस्वरूपं चेत्याद्यनन्ताकारेणावस्थितं निर्गुणं निष्क्रियं\nनिर्मलं निरवद्यं निरञ्जनं निराकारं निराश्रयं निरतिशयाद्वैत-\nपरमानन्दलक्षणमादिनारायणं ध्यायेदित्युपनिषत् ॥\n\nइत्याथर्वणमहानारायणोपनिषदि परममोक्षस्वरूप-\nनिरूपणद्वारा त्रिपाद्विभूतिपरमवैकुण्ठमहानारायण-\nयन्त्रस्वरूपनिरूपणं नाम सप्तमोऽध्यायः",
    "८": "ततः पितामहः परिपृच्छति भगवन्तं महाविष्णुं\nभगवञ्छुद्धाद्वैतपरमानन्दलक्षणपरब्रह्मणस्तव\nकथं विरुद्धवैकुण्ठप्रासादप्राकारविमानाद्यनन्तवस्तुभेदः ।\nसत्यमेवोक्तमिति भगवान्महाविष्णुः परिहरति । यथा\nशुद्धसुवर्णस्य कटकमुकुटाङ्गदादिभेदः । यथा\nसमुद्रसलिलस्य स्थूलसूक्ष्मतरङ्गफेनबुद्बुअदकरलवण-\nपाषाणाद्यनन्तवस्तुभेदः । यथा भूमेः पर्वतवृक्ष-\nतृणगुल्मलताद्यनन्तवस्तुभेदः । तथैवाद्वैतपरमानन्द-\nलक्षणपरब्रह्मणो मम सर्वाद्वैतमुपपन्नं भवत्येव ।\nमत्स्वरूपमेव सर्वं मद्व्यतिरिक्तमणुमात्रं न विद्यते ।\nपुनः पितामहः परिपृच्छति । भगवन् परमवैकुण्ठ एव\nपरममोक्षः । परममोक्षस्त्वेक एव श्रूयते सर्वत्र ।\nकथमनन्तवैकुण्ठाश्चानन्तानन्दसमुद्रादयश्चानन्त-\nमूर्तयः सन्तीति । तथेति होवाच भगवान्महाविष्णुः ।\nएकस्मिन्नविद्यापादेऽनन्तकोटिब्रह्माण्डानि सावरणानि श्रूयन्ते ।\nतस्मिन्नेकस्मिन्नण्डे बहवो लोकाश्च बहवो वैकुण्ठाश्चानन्त-\nविभूतयश्च सन्त्येव । सर्वाण्डेष्वानन्तलोकाश्चानन्त-\nवैकुण्ठाः सन्तीति सर्वेषां खल्वभिमतम् । पादत्रयेऽपि\nकिं वक्तव्यं निरतिशयानन्दाविर्भावो मोक्ष इति मोक्षलक्षणं\nपादत्रये वर्तते । तस्मात्पादत्रयं परममोक्षः । पादत्रयं\nपरमवैकुण्ठः । पादत्रयं परमकैवल्यमिति ।\nततः शुद्धचिदानन्दब्रह्मविलासानन्दाश्चानन्तपरमानन्द-\nविभूतयश्चानन्तवैकुण्ठाश्चानन्तपरमानन्दसमुद्रादयः\nसन्त्येव । उपासकस्ततोऽभ्येत्यैवंविधं नारायणं ध्यात्वा\nप्रदक्षिणनमस्कारान्विधाय विविधोपचारैरभ्यर्च्य\nनिरतिशयाद्वैतपरमानन्दलक्षणो भूत्वा तदग्रे सावधानेनो-\nपविश्याद्वैतयोगमास्थाय सर्वाद्वैतपरमानन्दलक्षणा-\nखण्डामिततेजोराश्याकारं विभाव्योपासकः स्वयं शुद्ध-\nबोधानन्दमयामृतनिरतिशयानन्दतेजोराश्याकारो भूत्वा\nमहावाक्यार्थमनुस्मरन् ब्रह्माहमस्मि अहमस्मि\nब्रह्माहमस्मि योऽहमस्मि ब्रह्माहमस्मि अहमेवाहं मां\nजुहोमि स्वाहा । अहं ब्रह्मेति भावनया यथा परमतेजोमहानदी-\nप्रवाहपरमतेजःपारावाए प्रविशति । यथा परमतेजःपारावार-\nतरङ्गाः परमतेजःपारावारे प्रविशन्ति । तथैव सच्चिदान-\nन्दात्मोपासकः सर्वपरिपूर्णाद्वैतपरमानन्दलक्षणे परब्रह्मणि\nनारायणे मयि सच्चिदात्मकोऽहमजोऽहं परिपूर्णोऽहमस्मीति\nप्रविवेश । तत उपासको निस्तरङ्गाद्वैतापारनिरतिशयसच्चिदानन्द\nसमुद्रो बभूव । यस्त्वनेन मार्गेण सम्यगाचरति स नारायणो\nभवत्यसंशयमेव । अनेन मार्गेण सर्वे मुनयः सिद्धिं गताः ।\nअसंख्याताः परमयोगिनश्च सिद्धिं गताः ।\nततः शिष्यो गुरुं परिपृच्छति । भगवन्त्सालम्ब-\nनिरालम्बयोगौ कथमिति ब्रूहीति । सालम्बस्तु समस्तकर्माति-\nदूरतया करचरणादिमूर्तिविशिष्टं मण्डलाद्यालम्बनं\nसालम्बयोगः । निरालम्बस्तु समस्तनामरूपकर्मातिदूरतया\nसर्वकामाद्यन्तःकरणवृत्तिसाक्षितया तदालम्बनशून्यतया\nच भावनं निरालम्बयोगः । अथ च निरालम्बयोगाधिकारी\nकीदृशो भवति । अमानित्वादिलक्षणोपलक्षितो वः पुरुषः\nस एव निरालम्बयोगाधिकारी कार्यः कश्चिदस्ति । तस्मात्सर्वेषा-\nमधिकारिणामनधिकारिणां भक्तियोग एव प्रशस्यते । भक्तियोगो\nनिरुपद्रवः । भक्तियोगान्मुक्तिः । बुद्धिमतामनायासेनाचिरादेव\nतत्त्वज्ञानं भवति । तत्कथमिति । भक्तवत्सलः स्वयमेव सर्वेभ्यो\nमोक्षविघ्नेभ्यो भक्तिनिष्ठान्सर्वान्परिपालयति । सर्वाभीष्टा-\nन्प्रयच्छति । मोक्षं दापयति । चतुर्मुखादीनां सर्वेषामपि\nविना विष्णुभक्त्या कल्पकोटिभिर्मोक्षो न विद्यते । कारणेन विना\nकार्यं नोदेति । भक्त्या विना ब्रह्मज्ञानं कदापि न जायते ।\nतस्मात्त्वमपि सर्वोपायान्परित्यज्य भक्तिमाश्रय । भक्तिनिष्ठो\nभव । भक्तिनिष्ठो भव । भक्त्या सर्वसिद्धयः सिध्यन्ति ।\nभक्त्याऽसाध्यं न किंचिदस्ति । एवंविधं गुरूपदेशमाकर्ण्य\nसर्वं परमतत्त्वरहस्यमवबुध्य सर्वसंशयान्विधूय\nक्षिप्रमेव मोक्षं साधयामीति निश्चित्य ततः शिष्यः समुत्थाय\nप्रदक्षिणनमस्कारं कृत्वा गुरुभ्यो गुरुपूजां विधाय\nगुर्वनुज्ञया क्रमेण भक्तिनिष्ठो भूत्वा भक्त्यतिशयेन\nपक्वं विज्ञानं प्राप्य तस्मादनायासेन शिष्यः क्षिप्रमेव\nसाक्षान्नारायणो बभूवेत्युपनिषत् ॥\n\nततः प्रोवाचत् भगवान् महाविष्णुश्चतुर्मुखमवलोक्य\nब्रह्मन् परमतत्त्वरहस्यं ते सर्वं कथितम् । तत्स्मरण-\nमात्रेण मोक्षो भवति । तदनुष्ठानेन सर्वमविदितं विदितं\nभवति । यत्स्वरूपज्ञानिनः सर्वमविदितं विदितं भवति । तत्सर्वं\nपरमरहस्यं कथितम् । गुरुः क इति । गुरुः साक्षादादिनारायणः\nपुरुषः । स आदिनारायणोऽहमेव । तस्मान्मामेकं शरणं\nव्रज । मद्भक्तिनिष्ठो भव । मदीयोपासनां कुरु । मामेव\nप्राप्स्यसि । मद्व्यतिरिक्तं सर्वं बाधितम् । मद्व्यतिरिक्तमबाधितं\nन किंचिदस्ति । निरतिशयानन्दाद्वितीयोऽहमेव । सर्वपरिपूर्णोऽहमेव ।\nसर्वाश्रयोऽहमेव । वाचामगोचरनिराकारपरब्रह्मस्वरूपोऽहमेव ।\nमद्व्यतिरिक्तमणुमात्रं न विद्यते । इत्येवं महाविष्णोः परमिममुपदेशं\nलब्ध्वा पितामहः परमानन्दं प्राप । विष्णोः कराभिमर्शनेन\nदिव्यज्ञानं प्राप्य पितामहस्ततः समुत्थाय प्रदक्षिणनमस्कारा-\nन्विधाय विविधोपचारैर्महाविष्णुं प्रपूज्य प्राञ्जलिर्भूत्वा\nविनयेनोपसंगम्य भगवन् भक्तिनिष्ठां मे प्रयच्छ । त्वदभिन्नं\nमां परिपालय कृपालय । तथैव साधुसाध्विति साधुप्रशंसापूर्वकं\nमहाविष्णुः प्रोवाच । मदुपासकः सर्वोत्कृष्टः स भवति ।\nमदुपासनया सर्वमङ्गलानि भवन्ति ।\nमदुपासनया सर्वं जयति । मदुपासकः सर्ववन्द्यो भवति ।\nमदीयोपासकस्यासाध्यं न किंचिदस्ति । सर्वे बन्धाः\nप्रविनश्यन्ति । सद्वृत्तमिव सर्वे देवास्तं सेवन्ते ।\nमहाश्रेयांसि च सेवन्ते । मदुपासकस्तस्मान्निरतिशया-\nद्वैतपरमानन्दलक्षणपरब्रह्म भवति । यस्तु परमतत्त्व-\nरहस्याथर्वणमहानारायणोपनिषदमधीते सर्वेभ्यः\nपापेभ्यो मुक्तो भवति । ज्ञानाज्ञानकृतेभ्यः पातकेभ्यो\nमुक्तो भवति । महापातकेभ्यः पूतो भवति । रहस्यकृत-\nप्रकाशकृतचिरकालात्यन्तकृतेभ्यस्तेभ्यः सर्वेभ्यः\nपापेभ्यो मुक्तो भवति । स सकललोकाञ्जयति । स सकलमन्त्र-\nजपनिष्ठो भवति । स सकलवेदान्तरहस्याधिगतपरमार्थज्ञो\nभवति । स सकलभोगभुग्भवति । स सकलयोगविद्भवति । स सकल-\nजगत्परिपालको भवति । सोऽद्वैतपरमानन्दलक्षणं परब्रह्म\nभवति । इदं परमतत्त्वरहस्यं न वाच्यं गुरुभक्तिविहीनाय ।\nन चाशुश्रूषवे वाच्यम् । न तपोविहीनाय नास्तिकाय ।\nन दाम्भिकाय मद्भक्तिविहीनाय । मात्सर्याङ्किततनवे न\nवाच्यम् । न वाच्यं मदसूयापराय कृतघ्नाय । इदं\nपरमरहस्यं यो मद्भक्तेष्वभिधास्यति । मद्भक्तिनिष्ठो\nभूत्वा मामेव प्राप्स्यति । आवयोर्य इमं संवादमध्येष्यति ।\nस नरो ब्रह्मनिष्ठो भवति । श्रद्धावाननसूयुः श्रुणुया-\nत्पठति वा य इमं संवादमावयोः स पुरुषो मत्सायुज्यमेति ।\nततो महाविष्णुस्तिरोदधे । ततो ब्रह्मा स्वस्थानं जगामेत्युपनिषत् ॥\n\nइत्याथर्वणमहानारायणोपनिषदि परमसायुज्यमुक्ति-\nस्वरूपनिरूपणं नामाष्टमोऽध्यायः"
}