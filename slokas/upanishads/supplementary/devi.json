{
    "१": "॥ अथ देव्युपनिषत् ॥\n\nअथर्ववेदीय शाक्तोपनिषत् ॥\n\nश्रीदेव्युपनिषद्विद्यावेद्यापारसुखाकृति ।\nत्रैपदं ब्रह्मचैतन्यं रामचन्द्रपदं भजे ॥\n\nॐ भद्रं कर्णेभिः श‍ृणुयाम देवाः\nभद्रं पश्येमाक्षभिर्यजत्राः ।\nस्थिरैरङ्गैस्तुष्टुवाꣳसस्तनूभि-\nव्यशेम देवहितं यदायुः ॥\n\nस्वस्ति न इन्द्रो वृद्धश्रवाः\nस्वस्ति नः पूषा विश्ववेदाः ।\nस्वस्ति नस्तार्क्ष्यो अरिष्टनेमिः\nस्वस्ति नो बृहस्पतिर्दध्हातु ॥\n\nॐ शान्तिः शान्तिः शान्तिः ॥\n\nहरिः ॐ ॥ सर्वे वै देवा देवीमुपतस्थुः । कासि त्वं महादेवि ।\nसाब्रवीदहं ब्रह्मस्वरूपिणी । मत्तः प्रकृतिपुरुषात्मकं\nजगच्छून्यं चाशून्यं च ।\nअहमानन्दानानन्दाः विज्ञानाविज्ञाने अहम् । ब्रह्मा ब्रह्मणि\nवेदितव्ये ।  इत्याहाथर्वणि श्रुतिः",
    "२": "अहं पञ्चभूतान्यपञ्चभूतानि । अहमखिलं जगत् ।\nवेदोऽहमवेदोऽहम् । विद्याहमविद्याहम् । अजाहमनजाहम् ।\nअधश्चोर्ध्वं च तिर्यक्चाहम् ।\nअहं रुद्रेभिर्वसुभिश्चराम्यहमादित्यैरुत विश्वदेवैः ।\nअहं मित्रावरुणावुभौ बिभर्म्यहमिन्द्राग्नी अहमश्विनावुभौ ।\nअहं सोमं त्वष्टारं पूषणं भगं दधाम्यहम् ।\nविष्णुमुरुक्रमं ब्रह्माणमुत प्रजापतिं दधामि । अहं\nदधामि द्रविणं हविष्मते सुप्राव्ये ३ यजमानाय सुन्वते",
    "३": "अहं राष्ट्री सङ्गमनी वसूनामहं सुवे पितरमस्य\nमूर्धन्मम योनिरप्स्वन्तः समुद्रे । य एवं वेद स\nदेवीपदमाप्नोति । ते देवा अब्रुवन् ।\nनमो देव्यै महादेव्यै शिवायै सततं नमः ।\nनमः प्रकृत्यै भद्रायै नियताः प्रणताः स्म ताम्",
    "४": "तामग्निवर्णां तपसा ज्वलन्तीं वैरोचनीं कर्मफलेषु जुष्टाम् ।\nदुर्गां देवीं शरणमहं प्रपद्ये सुतरां नाशयते तमः",
    "५": "देवीं वाचमजनयन्त देवास्तां विश्वरूपाः पशवो वदन्ति\n। सा नो मन्द्रेशमूर्जं दुहाना धेनुर्वागस्मानुपसुष्टुतैतु",
    "६": "कालरात्रिं ब्रह्मस्तुतां वैष्णवीं स्कन्दमातरम् ।\nसरस्वतीमदितिं दक्षदुहितरं नमामः पावनां शिवाम्",
    "७": "महालक्ष्मीश्च विद्महे सर्वसिद्धिश्च धीमहि ।\nतन्नो देवी प्रचोदयात्",
    "८": "अदितिर्ह्यजनिष्ट दक्ष या दुहिता तव । तां देवा\nअन्वजायन्त भद्रा अमृतबन्धवः",
    "९": "कामो योनिः कामकला वज्रपाणिर्गुहा हसा ।\nमातरिश्वाभ्रमिन्द्रः पुनर्गुहा सकला मायया च\nपुनः कोशा विश्वमाता दिवि द्योम्",
    "१०": "एषात्मशक्तिः । एषा विश्वमोहिनी\nपाशाङ्कुशधनुर्बाणधरा । एषा श्रीमहाविद्या ।\nय एवं वेद स शोकं तरति ।\nनमस्ते अस्तु भगवति भवति मातरस्मान्पातु सर्वतः ।\nसैषाष्टौ वसवः । सैषैकादश रुद्राः । सैषा\nद्वादशादित्याः । सैषा विश्वेदेवाः\nसोमपा असोमपाश्च । सैषा यातुधानु असुरा रक्षांसि\nपिशाचयक्षाः सिद्धाः ।\nसैषा सत्त्वरजस्तमांसि । सैषा प्रजापतीन्द्रमनवः ।\nसैषा ग्रहा नक्षत्रज्योतींषि\nकलाकाष्ठादिकालरूपिणी । तामहं प्रणौमि नित्यम् ।\nतापापहारिणीं देवीं भुक्तिमुक्तिप्रदायिनीम् ।\nअनन्तां विजयां शुद्धां शरण्यां शिवदां शिवाम्",
    "११": "वियदाकारसंयुक्तं वीतिहोत्रसमन्वितम् । अर्धेन्दुलसितं\nदेव्या बीजं सर्वार्थसाधकम्",
    "१२": "एवमेकाक्षरं मन्त्रं यतयः शुद्धचेतसः ।\nध्यायन्ति परमानन्दमया ज्ञानाम्बुराशयः",
    "१३": "वाङ्मया ब्रह्मभूतस्मात्षष्ठं वक्त्रसमन्वितम् । सूर्यो\nवामश्रोत्रबिन्दुः संयुताष्टकतृतीयकः",
    "१४": "नारायणेन संयुक्तो वायुश्चाधरसंयुतः । विच्चे\nनवार्णकोऽर्णः स्यान्महदानन्ददायकः",
    "१५": "हृत्पुण्डरीकमध्यस्थां प्रातःसूर्यसमप्रभाम् ।\nपाशाङ्कुशधरां सौम्यां वरदाभयहस्तकाम् ।\nत्रिनेत्रां रक्तवसनां भक्तकामदुघां भजे",
    "१६": "नमामि त्वामहं देवीं महाभयविनाशिनीम् ।\nमहादुर्गप्रशमनीं महाकारुण्यरूपिणीम्",
    "१७": "यस्याः स्वरूपं ब्रह्मादयो न जानन्ति तस्मादुच्यतेऽज्ञेया ।\nयस्या अन्तो न विद्यते तस्मादुच्यतेऽनन्ता ।\nयस्या ग्रहणं नोपलभ्यते तस्मादुच्यतेऽलक्ष्या । यस्या\nजननं नोपलभ्यते तस्मादुच्यतेऽजा ।\nएकैव सर्वत्र वर्तते तस्मादुच्यत एका । एकैव विश्वरूपिणी\nतस्मादुच्यते नैका ऽत एवोच्यतेऽज्ञेयानन्तालक्ष्याजैका नैकेति ।\nमन्त्राणां मातृका देवी शब्दानां ज्ञानरूपिणी ।\nज्ञानानां चिन्मयातीता शून्यानां शून्यसाक्षिणी",
    "१८": "यस्याः परतरं नास्ति सैषा दुर्गा प्रकीर्तिता ।\n[दुर्गात्संत्रायते यस्माद्देवी दुर्गेति कथ्यते",
    "१९": "प्रपद्ये शरणं देवीं दुंदुर्गे दुरितं हर ॥]\nतां दुर्गां दुर्गमां देवीं दुराचारविघातिनीम् ।\nनमामि भवभीतोऽहं संसारार्णवतारिणीम्",
    "२०": "इदमथर्वशीर्षं योऽधीते\nपञ्चाथर्वशीर्षजपफलमवाप्नोति ।\nइदमथर्वशीर्षं ज्ञात्वा योऽर्चां स्थापयति ।\nशतलक्षं प्रजप्त्वापि सोऽर्चासिद्धिं च विन्दति ।\nशतमष्टोत्तरं चास्याः पुरश्चर्याविधिः स्मृतः",
    "२१": "दशवारं पठेद्यस्तु सद्यः पापैः प्रमुच्यते । महादुर्गाणि\nतरति महादेव्याः प्रसादतः",
    "२२": "प्रातरधीयानो रात्रिकृतं पापं नाशयति ।\nसायमधीयानो दिवसकृतं पापं नाशयति ।\nतत्सायं प्रातः प्रयुञ्जानः पापोऽपापो भवति । निशीथे\nतुरीयसन्ध्यायां जप्त्वा वाक्सिद्धिर्भवति ।\nनूतनप्रतिमायां जप्त्वा देवतासांनिध्यं भवति ।\nप्राणप्रतिष्ठायां जप्त्वा प्राणानां प्रतिष्ठा भवति ।\nभौमाश्विन्यां महादेवी संनिधौ जप्त्वा महामृत्युं तरति\n। य एवं वेदेत्युपनिषत्"
}