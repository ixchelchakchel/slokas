{
    "२": "ॐ\nअथ सुषुप्तौ रामः स्वबोधमाधायेव किं मे देवः ? क्वासौ कृष्णो\nयोऽयं मम भ्रातेति ? तस्य का निष्ठा ब्रूहीति ।\n\nसा वै ह्युवाच । राम श‍ृणु-भूर्भुवः स्वर्महर्जनस्तपः\nसत्यं तलं वितलं सुतलं रसातलं तलातलं महातलं पातालं\nएवं पञ्चाशत्कोटियोजनं बहुलं स्वर्णाण्डं ब्रह्माण्डमिति\nअनन्तकोटिब्रह्माण्डानामुपरि कारणजलोपरि महाविष्णोर्नित्यं स्थानं\nवैकुण्ठः ।\n\nस ह पृच्छति-कथं शून्यमण्डले निरालम्बने वैकुण्ठ इति ?\n\nसाऽनुयुक्ता-पद्मासनासीनः कृष्णध्यानपरायणः शेषदेवोऽस्ति ।\nतस्यानन्तरोमकूपेष्वनन्तकोटिब्रह्माण्डानि अनन्तकोटिकारणजलानि तस्य\nसप्तकोटिपरिसहस्रपरिमिताः फणाः तदुपरि वैकुण्ठो विष्णुलोक इति ।\nरुद्रलोकः शिववैकुण्ठ इति । दशकोटियोजनविस्तीर्णो रुद्रलोकः ।\nतदुपरि विष्णुलोकः । सप्तकोटियोजनविस्तीर्णो विष्णुलोकः । तदुपरि\nसुदर्शनचक्रं त्रिकोटियोजनविस्तीर्णम् । तदुपरि कृष्णस्य स्थानं\nगोकुलाढ्यं माथुरमण्डलं महत् पदं सुधामयसमुद्रेणावेष्टितमिति ।\nतत्राष्टदलकेसरमध्ये मणिपीठे सप्तावरणकमिति ।\n\nस पृच्छति-किं रूपं ? किं स्थानं ? किं पद्मं ? किमन्तःकेसरः\n? किमावरणम् ?\n\nइत्युक्ते साऽनुयुक्ता-गोकुलाढ्ये माथुरमण्डले वृन्दावनमध्ये\nसहस्रदलपद्मे षोडशदलमध्ये अष्टदलकेसरे गोविन्दोऽपि\nश्यामपीताम्बरो द्विभुजो मयूरपिञ्छशिराः वेणुवेत्रहस्तो निर्गुणः\nसगुणो निराकारः साकारो निरीहः स चेष्टते विराजत इति । पार्श्वे\nराधिका चेति । तस्या अंशो लक्ष्मीदुर्गाविजयादिशक्तिरिति । पश्चिमे\nसम्मुखे ललिता । वायव्ये श्यामला । उत्तरस्मिन् श्रीमती । ऐशान्यां\nहरिप्रिया । पूर्वस्मिन् विशाला । अग्नेय्यां श्रद्धा । याम्यां पद्मा ।\nनैरृत्यां भद्रा । षोडशदले अग्रे चन्द्रावती । तद्वामे चित्ररेखा ।\nतत्पार्श्वे चित्रकरा । तत्पार्श्वे मदनसुन्दरी । तत्पार्श्वे श्रीमदा ।\nतत्पार्श्वे शशिरेखा । तत्पार्श्वे कृष्णप्रिया । तत्पार्श्वे वृन्दा ।\nतत्पार्श्वे मनोहरा । तत्पार्श्वे योगनन्दा ।\nतत्पार्श्वे परानन्दा । तत्पार्श्वे प्रेमानन्दा । तत्पार्श्वे सत्यानन्दा ।\nतत्पार्श्वे चन्द्रा । तत्पार्श्वे किशोरीवल्लभा । तत्पार्श्वे करुणाकुशला\nइति । एवं विविधा गोप्यः कृष्णसेवां कुर्वन्तीति ।\nइति वेदवचनं भवति । इति वेदवचनं भवति ।\nइति वेदवचनं भवति ।\n\nमानसपूजया जपेन ध्यानेन कीर्तनेन स्तुत्या मानसेन सर्वेण\nनित्यस्थलं प्राप्नोति । नान्येनेति । नान्येनेति । नान्येनेति ॥\n\nइत्याथर्वण्यां पुरुषबोधन्यां पारमहंस्यां प्रथमः प्रपाठकः ॥\n\n\n\nद्वितीयः प्रपाठकः\n\nॐ\nसाऽनुयुक्ता-तस्य बाह्येषु शतदलपद्मपत्रेषु योगपीठेषु\nरासक्रीडानुरक्ता गोप्यस्तिष्ठन्ति । एतच्चतुर्द्वारं\nलक्षसूर्यसमुज्ज्वलम् । तत्र द्रुमाकीर्णम् । तत् प्रथमावरणे\nपश्चिमे सम्मुखे स्वर्णमण्डपे देवकन्या । द्वितीये सुदामादि । तृतीये\nकिङ्किण्यादि । चतुर्थे लवङ्गादि । पञ्चमे कल्पतरोर्मूले उषा\nतत्सहितोऽनिरुद्धोऽपि । षष्ठे देवाः । सप्तमे रक्तवर्णो विष्णुरिति\nद्वारपालाः । एतद् बाह्यां राधाकुण्डम् । तत्र स्नात्वा राधाङ्गं भवति ।\nईश्वरस्य दर्शनयोग्यं भवति । यत्र स्नात्वा नारद ईश्वरस्य\nनित्यस्थलसामीप्ययोग्यो भवति ।\n\nराधाकृष्णयोरेकमासनम् । एका बुद्धिः । एकं मनः । एकं ज्ञानम् ।\nएक आत्मा । एकं पदम् । एका आकृतिः । एकं ब्रह्म । तस्य समं\nहेममुरलीं वादयन् हेमस्वरूपामनुरागसंवलितां कल्पतरोर्मूले [आस्ते ।]\nसुरभिविद्या अक्षमाला श्रुतिरिव परमा सिद्धा सात्त्विकी ।\n\n*शुद्धा सात्त्विकी गुणातीता स्नेहभावरहिता । अत एव द्वयोर्न भेदः ।\nकालमायागुणातीतत्वात् । तद् एव स्पष्टयति अथेति । अथानन्तरं\nमङ्गले वा । अथ वा श्रीवृन्दावनमध्ये ऋग्यजुःसामस्वरूपम् ।\nऋगात्मको मकारः । यजुरात्मक उकारः । श्रीरामः सामात्मकोऽपि अकारः ।\nश्रीकृष्णः अर्धमात्रात्मकोऽपि । यशोदा इव बिन्दुः । परब्रह्म\nसच्चिदानन्दानन्दराधाकृष्णयोः परस्परसुखाभिलाषरसास्वादन\nइव तत् सच्चिदानन्दामृतं कथ्यते । तल्लक्षणं यत्\nप्रणवं ब्रह्मविष्णुशिवात्मकमिच्छाज्ञानशक्तिनिष्ठं\nकायिकवाचिकमानसिकभावं सत्त्वरजस्तमस्वरूपं\nसत्यत्रेताद्वापरानुगीतम् । द्वापरस्य पश्चाद् वर्तते कलिः ।\nएतच्चतुर्युगेषु गीयते । तद् भूर्भुवःस्वर्लक्षणमोङ्कार एव ।\nयच्चान्यद् अतिरिक्तं कालातीतं तद् अप्योङ्कार एव । सर्वं ह्येतद्\nब्रह्म आत्मा सोऽहमस्मि इति धीमहि चिन्तयेमहि । ``आदित्यो वा एष\nएतन् मण्डलं तपति'' इति यत् श्वेताख्यं श्वेतद्वीपनाम स्थानं\nतुरीयातीतं गोकुलमथुराद्वारकाणां तुरीयमेतद् दिव्यं वृन्दावनमिति\nपुरैवोक्तं सर्वं सम्पत्सम्प्रदायानुगतं यत्र ॥*\n\nइत्याथर्वण्यां पुरुषबोधन्यां पारमहंस्यां द्वितीयः प्रपाठकः",
    "३": "तृतीयः प्रपाठकः\n\nॐ\nअथानन्तरं\nभद्रश्रीलोहभाण्डीरमहातालखदिरवकुलकुमुदकाम्यमधुवृन्दावनानि\nद्वादशवनानि । कालिन्द्याः\nपश्चिमे सप्तवनानि पूर्वस्मिन् पञ्चवनानि उत्तरस्मिन् गुह्यानि सन्ति ।\nमथुरावनमधुवनमहावनखादिरवनभाण्डीरवननन्दीश्वर-\nवननन्दवनानन्दवनखाण्डववनपलाशवनाशोकवनकेतक-\nवनद्रुमवनगन्धमादनवनशेषायिवनश्यामायुवनभुज्युवनदधि-\nवनवृषभानुवनसङ्केतवनदीपवनरासवनक्रीडावनोत्सुकवनान्येतानि\nचतुर्विंशतिवनानि नित्यस्थलानि नानालीलयाधिष्ठाय कृष्णः\nक्रीडति । [तानि वनानि] वसन्तऋतुसेवितानि मन्दादिपवनयुक्तानि\n[सन्ति]यत्र दुःखं नास्ति सुखं नास्ति जरा नास्ति मरणं\nनास्ति क्रोधो नास्ति, तत्र पूर्णानन्दमयः श्रीकैशोरकृष्णः\nशिखण्डिदललम्बितत्रियुमगुञ्जावतंसमणिमयकिरीटशिराः\nगोरोचनातिलकः कर्णयोर्मकरकुण्डलो वन्यस्रग्वी\nमालतीदामभूषितशरीरः करे कङ्कणं बाहौ केयूरं पादयोः\nकिङ्किणीं कट्यां पीताम्ब[रं च धारयन्] गम्भीरनाभिकमलः\nसुवृत्तनासायुगलो ध्वजवज्रादिचिह्नितपादपद्मो महाविष्णु[रास्ते] ।\nएवंरूपं कृष्णचन्द्रं चिन्तयेन् नित्यशः सुधीः ॥ इति ॥\n\nतस्याद्या प्रकृती राधिका नित्या निर्गुणा सर्वालङ्कारशोभिता\nप्रसन्नाशेषलावण्यसुन्दरी । अस्मदादीनां जन्म तदधीनं\nअस्यांशाद् बहवो विष्णुरुद्रादयो भवन्ति । एवम्भूतस्यागाधमहिम्नः\nसुखसिन्धोरुत्पन्नमिति मानसपूजया ध्यानेन कीर्तनेन स्तुत्या मानसेन\nसर्वेण नित्यस्थलं प्राप्नोति ।\n\nनान्येनेति । नान्येनेति । नान्येनेति ।\nइति वेदवचनं भवति । इति वेदवचनं भवति । इति वेदवचनं\nभवति ॥\n\nइत्याथर्वण्यां पुरुषबोधन्यां पारमहंस्यां तृतीयः प्रपाठकः",
    "४": "चतुर्थः प्रपाठकः\n\nॐ\nअथ पुरुषोत्तमो यस्यां निशायां तुरीयं साक्षाद् ब्रह्म ।\nयत्र परमसन्न्यासस्वरूपः कृष्णः कल्पपादपः । यत्र\nलक्ष्मीर्जाम्बवती राधिका विमला चन्द्रावली सरस्वती ललितादिरिति ।\nसाक्षाद् ब्रह्मस्वरूपो जगन्नाथः अहंशेषांशज्योतीरूपः सुदर्शनो\nभक्तश्च । एवं पञ्चधा विभूतिमिति । यत्र च मथुरा\nगोकुलं द्वारका वैकुण्ठपुरी रामपुरी यमपुरी नरनारायणपुरी\nकुबेरपुरी गणेशपुरी शक्रपुरी एता देवतास्तिष्ठन्ति । यत्र\nरसातलपातालगङ्गारोहिणीकुण्डममृतकुण्डमित्यादि नानापुरी । यत्रान्नं\nसिद्धान्नम् ।\n\nशूद्रादिस्पर्शदोषरहितं ब्रह्मादिसंस्कारापेक्षारहितं यत्र\nश्रीजगन्नाथस्य योगमित्यर्थः । ``नाभ्या आसीत्'' इति मन्त्रेण,\n``अन्नपतेऽन्नस्य'' इति मन्त्रेण, ``अन्नाद्याय व्यूहध्वं सोमो\nराजाय भागमत्समे सुखं प्रमार्यते यशसा च बलेन च''\nइति मन्त्रेण, ``विश्वकर्मणि स्वाहा'' इति मन्त्रेण, ``आपो ज्योती\nरसोऽमृतं ब्रह्म भूर्भुवः सुवरोम्'' इति मन्त्रेण, ``पृथिवी\nते पात्रं द्यौरपिधानं ब्रह्मणस्त्वा मुखे जुहोमि स्वाहा'' इति\nमन्त्रेण, ``अन्नं ब्रह्म'' इति श्रुत्या च कैवल्यमुक्तिरुच्यते ।\nयत्रान्नं ब्रह्म परमं पवित्रं शान्तो रसः कैवल्यमुक्तिः सिद्धा\nभूर्भुवःस्वर्महत्तत्त्वमित्यादि यत्र भार्गवी यमुना समुद्रममृतमयं\nवृन्दावनानि नीलपर्वतगोवर्धनसिंहासनं प्रासादो मणिमण्डपो\nविमलादिषोडशचण्डिकागोप्यो यत्र समुद्रतीरे च निरन्तरं\nकामधेनुवृन्दं यत्र नृसिंहादयो देवता आवरणानि यत्र न जरा\nन मृत्युर्न कालो न भङ्गो न जयो न विवादो न हिंसा न शान्तिर्न\nस्वप्न एवं लीलाकामशरीरी स्वविनोदार्थं भक्तैः सहोत्कण्ठितैस्तत्र\nक्रीडति कृष्णः ।\n\nएको देवो नित्यलीलानुरक्तो\nभक्तव्यापी भक्तहृद्यन्तरात्मा ।\nकर्माध्यक्षः सर्वभूताधिवासः\nसाक्षी चेता केवलो निर्गुणश्च ॥\n\nमानसपूजया जपेन ध्यानेन कीर्तनेन स्तुत्या मानसेन सर्वेण\nनित्यस्थलं प्राप्नोति । नान्येनेति । नान्येनेति । नान्येनेति ।\n\nइति वेदवचनं भवति । इति वेदवचनं भवति ।\nइति वेदवचनं भवति ॥\n\nइत्याथर्वण्यां पुरुषबोधन्यां पारमहंस्यां चतुर्थः प्रपाठकः"
}