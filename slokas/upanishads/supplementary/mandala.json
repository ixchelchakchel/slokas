{
    "१": "बाह्यान्तस्तारकाकरं व्योमपञ्चकविग्रहम् ।\nराजयोगैकसंसिद्धं रामचन्द्रमुपास्महे ॥\n\nॐ पूर्णमदः पूर्णमिदं पूर्णात्पूर्णमुदच्यते ।\nपूर्णस्य पूर्णमादाय पूर्णमेवावशिष्यते ॥\n\nॐ शान्तिः शान्तिः शान्तिः ॥\n\nॐ याज्ञवल्क्यो ह वै महामुनिरादित्यलोकं जगाम ।\nतमादित्यं नत्वा भो भगवन्नादित्यात्मतत्त्वमनुब्रूहीति ।\nसहोवाच नारायणः ।\nज्ञानयुक्तयमाद्यष्टाङ्गयोग उच्यते ।\nशीतोष्णाहारनिद्राविजयः सर्वदा शान्तिर्निश्चलत्वं\nविषयेन्द्रियनिग्रहश्चैते यमाः ।\nगुरुभक्तिः सत्यमार्गानुरक्तिः सुखागतवस्त्वनुभवश्च\nतद्वस्त्वनुभवेन तुष्टिर्निःसङ्गता एकान्तवासो मनोनिवृत्तिः\nफलानभिलाषो वैराग्यभावश्च नियमाः ।\nसुखासनवृत्तिश्चीरवासाश्चैवमासननियमो भवति ।\nपूरककुम्भकरेचकैः षोडशचतुष्षष्टि-\nद्वात्रिऽन्शत्सङ्ख्यया यथाक्रमं प्राणायामः ।\nविषयेभ्य इन्द्रियार्थेभ्यो मनोनिरोधनं प्रत्याहारः ।\nसर्वशरीरेषु चैतन्यैकतानता ध्यानम् ।\nविषयव्यावर्तनपूर्वकं चैतन्ये चेतःस्थापनं\nधारणं भवति ।\nध्यानविस्मृतिः समाधिः ।\nएवं सूक्ष्माङ्गानि । य एवं वेद स मुक्तिभाग्भवति",
    "२": "इति द्वितीयं ब्राह्मणम्",
    "३": "इति तृतीयं ब्राह्मणम्",
    "४": "इति चतुर्थं ब्राह्मणम्",
    "११": "इति प्रथमं ब्राह्मणम् ॥\n\nअथ ह याज्ञवल्क्य आदित्यमण्डलपुरुषं पप्रच्छ ।\nभगवन्नन्तर्लक्ष्यादिकं बहुधोक्तम् । मया तन्न\nज्ञातम् । तद्ब्रूहि मह्यम् । तदुहोवाच पञ्चभूत-\nकारणं तडित्कूटाभं तद्वच्चतुःपीठम् । तन्मध्ये\nतत्त्वप्रकाशो भवति । सोऽतिगूढ अव्यक्तश्च ।\nतज्ज्ञानप्लवाधिरूढेन ज्ञेयम् ।  तद्बाह्याभ्यन्तर्लक्ष्यम् ।\nतन्मध्ये जगल्लीनम् । तन्नादबिन्दुकलातीतमखण्डमण्डलम् ।\nतत्सगुणनिर्गुणस्वरूपम् । तद्वेत्ता विमुक्तः । आदावग्निमण्डलम् ।\nतदुपरि सूर्यमण्डलम् । तन्मध्ये सुधाचन्द्रमण्डलम् ।\nतन्मध्येऽखण्डब्रह्मतेजोमण्डलम् । तद्विद्युल्लेखावच्छुक्ल-\nभास्वरम् । तदेव शाम्भवीलक्षणम् । तद्दर्शने तिस्रो मूर्तय\nअमा प्रतिपत्पूर्णिमा चेति । निमीलितदर्शनममादृष्टिः ।\nअर्धोन्मीलितं प्रतिपत् । सर्वोन्मीलनं पूर्णिमा भवति । तासु\nपूर्णिमाभ्यासः कर्तव्यः तल्लक्ष्यं नासाग्रम् । तदा\nतालुमूले गाढतमो दृश्यते । तदभ्यासादखण्डमण्डलाकार-\nज्योतिर्दृश्यते । तदेव सच्चिदानन्दं ब्रह्म भवति । एवं\nसहजानन्दे यदा मनो लीयते तदा शान्तो भवी भवति । तामेव\nखेचरीमाहुः । तदभ्यासान्मनःस्थैर्यम् । ततो वायुस्थैर्यम् ।\nतच्चिह्नानि । आदौ तारकवद्दृश्यते । ततो वज्रदर्पणम् । तत\nउपरि पूर्णचन्द्रमण्डलम् । ततो वह्निशिखामण्डलं क्रमाद्दृश्यते",
    "१२": "तदा पश्चिमाभिमुखप्रकाशः स्फटिकधूम्र-\nबिन्दुनादकलानक्षत्रखद्योतदीपनेत्रसवर्णनव-\nरत्नादिप्रभा दृश्यन्ते । तदेव प्रणवस्वरूपम् ।\nप्राणापानयोरैक्यं कृत्वा धृतकुम्भको नासाग्र-\nदर्शनदृढभावनया द्विकराङ्गुलिभिः षण्मुखी-\nकरणेन प्रणवध्वनिं निशम्य मनस्तत्र लीनं भवति ।\nतस्य न कर्मलेपः । रवेरुदयास्तमययोः किल कर्म\nकर्तव्यम् । एवंविदश्चिदादित्यस्योदयास्तमयाभावा-\nत्सर्वकर्माभावः । शब्दकाललयेन दिवारात्र्यतीतो भूत्वा\nसर्वपरिपूर्णज्ञानेनोन्यान्यवस्थावशेन ब्रह्मैक्यं\nभवति । उन्मन्या अमनस्कं भवति । तस्य निश्चिन्ता\nध्यानम् । सर्वकर्मनिराकरणमावाहनम् ।\nनिश्चयज्ञानमासनम् । उन्मनीभावः पाद्यम् ।\nसदाऽमनस्कमर्घ्यम् । सदादीप्तिरपारामृतवृत्तिः\nस्नानम् । सर्वत्र भावना गन्धः । दृक्स्वरूपावस्थान-\nमक्षताः । चिदाप्तिः पुष्पम् । चिदग्निस्वरूपं धूपः ।\nचिदादित्यस्वरूपं दीपः । परिपूर्णचन्द्रामृतरसस्यैकीकरणं\nनैवेद्यम् । निश्चलत्वं प्रदक्षिणम् । सोहंभावो नमस्कारः ।\nमौनं स्तुतिः । सर्वसन्तोषो विसर्जनमिति य एवं वेद ।",
    "१३": "एवं त्रिपुट्यां निरस्तायां निस्तरङ्गसमुद्रवन्निवात-\nस्थितदीपवदचलसम्पूर्णभावाभावविहीनकैवल्यद्योतिर्भवति ।\nजाग्रन्निन्दान्तःपरिज्ञानेन ब्रह्मविद्भवति ।\nसुषुप्तिसमाध्योर्मनोलयाविशेषेऽपि महदस्त्युभयो-\nर्भेदस्तमसि लीनत्वान्मुक्तिहेतुत्वाभावाच्च । समाधौ\nमृदिततमोविकारस्य तदाकाराकारिताखण्डाकार-\nवृत्त्यात्मकसाक्षिचैतन्ये प्रपञ्चलयः सम्पद्यते\nप्रपञ्चस्य मनःकल्पितत्वात् । ततो भेदाभावात्कदाचि-\nद्बहिर्गतेऽपि मिथ्यात्वभानात् । सकृद्विभातसदानन्दा-\nनुभवैकगोचरो ब्रह्मवित्तदेव भवति । यस्य सङ्कल्पनाशः\nस्यात्तस्य मुक्तिः करे स्थिता । तस्माद्भावाभावौ परित्यज्य\nपरमात्मध्यानेन मुक्तो भवति । पुनःपुनः सर्वावस्थासु\nज्ञानज्ञेयौ ध्यानध्येयौ लक्ष्यालक्ष्ये दृश्यादृश्ये\nचोहापोहादि परित्यज्य जीवन्मुक्तो भवेत् । य एवं वेद",
    "१४": "पञ्चावस्थाः जाग्रत्स्वप्नसुषुप्तितुरीयतुरीयातीताः ।\nजाग्रति प्रवृत्तो जीवः प्रवृत्तिमार्गासक्तः ।\nपापफलनरकादिमांस्तु शुभकर्मफलस्वर्गमस्त्विति\nकाङ्क्षते । स एव स्वीकृतवैराग्यात्कर्मफलजन्माऽलं\nसंसारबन्धनमलमिति विमुक्त्यभिमुखो निवृत्तिमार्ग-\nप्रवृत्तो भवति । स एव संसारतारणाय गुरुमाश्रित्य\nकामादि त्यक्त्वा विहितकर्माचरन्साधनचतुष्टयसम्पन्नो\nहृदयकमलमध्ये भगवत्सत्तामात्रान्तर्लक्ष्यरूपमासाद्य\nसुषुप्त्यवस्थाया मुक्तब्रह्मानन्दस्मृतिं लब्ध्वा\nएक एवाहमद्वितीयः कञ्चित्कालमज्ञानवृत्त्या\nविस्मृतजाग्रद्वासनानुफलेन तैजसोऽस्मीति तदुभयनिवृत्त्या\nप्राज्ञ इदानीमस्मीत्यहमेक एव स्थानभेदादवस्थाभेदस्य\nपरंतु नहि मदन्यदिति जातविवेकः शुद्धाद्वैतब्रह्माहमिति\nभिदागन्धं निरस्य स्वान्तर्विजृम्भितभानुमण्डलध्यान-\nतदाकाराकारितपरंब्रह्माकारितमुक्तिमार्गमारूढः\nपरिपक्वो भवति । सङ्कल्पादिकं मनो बन्धहेतुः । तद्वियुक्तं\nमनो मोक्षाय भवति । तद्वांश्चक्षुरादिबाह्यप्रपञ्चरतो\nविगतप्रपञ्चगन्धः सर्वजगदात्मत्वेन पश्यंस्त्यक्ताहङ्कारो\nब्रह्माहमस्मीति चिन्तयन्निदं सर्वं यदयमात्मेति\nभावयन्कृतकृत्यो भवति",
    "१५": "सर्वपरिपूर्णतुरीयातीतब्रह्मभूतो योगी भवति ।\nतं ब्रह्मेति स्तुवन्ति । सर्वलोकस्तुतिपात्रः सर्वदेश-\nसंचारशीलः परमात्मगगने बिन्दुं निक्षिप्य\nशुद्धाद्वैताजाड्यसहजामनस्कयोगनिद्राखण्डा-\nनन्दपदानुवृत्त्या जीवन्मुक्तो भवति । तच्चानन्द-\nसमुद्रमग्ना योगिनो भवन्ति । तदपेक्षया इन्द्रादयः\nस्वल्पानन्दाः । एवं प्राप्तानन्दः परमयोगी भवतीत्युपनिषत्",
    "२१": "याज्ञवल्क्यो महामुनिर्मण्डलपुरुषं पप्रच्छ\nस्वामिन्नमनस्कलक्षणमुक्तमपि विस्मृतं\nपुनस्तल्लक्षणं ब्रूहीति । तथेति मण्डलपुरुषोऽब्रवीत् ।\nइदममनस्कमतिरहस्यम् । यज्ज्ञानेन कृतार्थो\nभवति तन्नित्यं शांभवीमुद्रान्वितम् । परमात्मदृष्ट्या\nतत्प्रत्ययलक्ष्याणि दृष्ट्वा तदनु सर्वेशमप्रमेयमजं\nशिवं परमाकाशं निरालम्बमद्वयं ब्रह्मविष्णुरुद्रादीना-\nमेकलक्ष्यं सर्वकारणं परंब्रह्मात्मन्येव पश्यमानो\nगुहाविहरणमेव निश्चयेन ज्ञात्वा भावाभावादिद्वन्द्वातीतः\nसंविदितमनोन्मन्यनुभवस्तदनन्तरमखिलेन्द्रियक्षयवशादमनस्क-\nसुखब्रह्मानन्दसमुद्रे मनःप्रवाहयोगरूपनिवातस्थितदीपवदचलं\nपरंब्रह्म प्राप्नोति । ततः शुष्कवृक्षवन्मूर्च्छानिद्रामय-\nनिःश्वासोच्छ्वासाभावान्नष्टद्वन्द्वः सदाचञ्चलगात्रः\nपरमशान्तिं स्वीकृत्य मनः प्रचारशून्यं परमात्मनि लीनं भवति ।\nपयस्रावानन्तरं धेनुस्तनक्षीरमिव सर्वेन्द्रियवर्गे परिनष्टे\nमनोनाशं भवति तदेवामनस्कम् । तदनु नित्यशुद्धः\nपरमात्माहमेवेति तत्त्वमसीत्युपदेशेन त्वमेवाहमहमेव\nत्वमिति तारकयोगमार्गेणाखण्डानन्दपूर्णः कृतार्थो भवति",
    "२२": "परिपूर्णपराकाशमग्नमनाः प्राप्तोन्मन्यवस्थः\nसंन्यस्तसर्वेन्द्रियवर्गः अनेकजन्मार्जितपुण्यपुञ्जपक्व-\nकैवल्यफलोऽखण्डानन्दनिरस्तसर्वक्लेशकश्मलो ब्रह्माहमस्मीति\nकृतकृत्यो भवति । त्वमेवाहं न भेदोऽस्ति पूर्णत्वात्परमात्मनः ।\nइत्युच्चरन्त्समालिङ्ग्य शिष्यं ज्ञप्तिमनीनयत्",
    "३१": "अथ ह याज्ञवल्क्यो मण्डलपुरुषं पप्रच्छ\nव्योमपञ्चकलक्षणं विस्तरेणानुब्रूहीति । स\nहोवाचाकाशं पराकाशं महाकाशं\nसूर्याकाशं परमाकाशमिति पञ्च भवन्ति ।\nबाह्याभ्यन्तरमन्धकारमयमाकाशम् ।\nबाह्यस्याभ्यन्तरे कालानलसदृशं पराकाशम् ।\nसबाह्याभ्यन्तरेऽपरिमितद्युतिनिभं तत्त्वं महाकाशम् ।\nसबाह्याभ्यन्तरे सूर्यनिभं सूर्याकाशम् ।\nअनिर्वचनीयज्योतिः सर्वव्यापकं निरतिशयानन्दलक्षणं\nपरमाकाशम् । एवं तत्तल्लक्ष्यदर्शनात्तत्तद्रूपो भवति ।\nनवचक्रं षडाधारं त्रिलक्ष्यं व्योमपञ्चकम् ।\nसम्यगेतन्न जानाति स योगी नामतो भवेत्",
    "४१": "सविषयं मनो बन्धाय निर्विषयं मुक्तये भवति ।\nअतः सर्वं जगच्चित्तगोचरम् । तदेव चित्तं निराश्रयं\nमनोन्मन्यवस्थापरिपक्वं लययोग्यं भवति । तल्लयं\nपरिपूर्णे मयि समभ्यसेत् । मनोलयकारणमहमेव ।\nअनाहतस्य शब्दस्य तस्य शब्दस्य यो ध्वनिः ।\nध्वनेरन्तर्गतं ज्योतिर्ज्योतिरन्तर्गतं मनः ।\nयन्मनस्त्रिजगत्सृष्टिस्थितिव्यसनकर्मकृत् ।\nतन्मनो विलयं याति तद्विष्णोः परमं पदम् ।\nतल्लयाच्छुद्धाद्वैतसिद्धिर्भेदाभावात् ।\nएतदेव परमतत्त्वम् । स तज्ज्ञो बालोन्मत्त-\nपिशाचवज्जडवृत्त्या लोकमाचरेत् एवममनस्काभ्यासेनैव\nनित्यतृप्तिरल्पमूत्रपुरीषमितभोजनदृढाङ्गा-\nजाड्यनिद्रादृग्वायुचलनाभावब्रह्मदर्शनाज्ज्ञात-\nसुखस्वरूपसिद्धिर्भवति । एवं चिरसमाधिजनित-\nब्रह्मामृतपानपरायणोऽसौ संन्यासी परमहंस\nअवधूतो भवति । तद्दर्शनेन सकलं जगत्पवित्रं भवति ।\nतत्सेवापरोऽज्ञोऽपि मुक्तो भवति । तत्कुलमेकोत्तरशतं तारयति ।\nतन्मातृपितृजायापत्यवर्गं च मुक्तं भवतीत्युपनिषत्"
}