{
    "१": "शाट्यायनीब्रह्मविद्याखण्डाकारसुखाकृति ।\nयतिवृन्दहृदागारं रामचन्द्रपदं भजे ॥\n\nॐ पूर्णमदः पूर्णमिदं पूर्णात्पूर्णमुदच्यते ।\nपूर्णस्य पूर्णमादाय पूर्णमेवावशिष्यते ॥\n\nॐ शान्तिः शान्तिः शान्तिः ॥\n\nहरिः ॐ ॥\n\nमन एव मनुष्याणां कारणं बन्धमोक्षयोः ।\nबन्धाय विषयासक्तं मुक्त्यै निर्विषयं स्मृतम्",
    "२": "समासक्तं सदा चित्तं जन्तोर्विषयगोचरे ।\nयद्येवं ब्रह्मणि स्यात्तत्को न मुच्येत बन्धनात्",
    "३": "वित्तमेव हि संसारस्तत्प्रयत्नेन शोधयेत् ।\nयच्चित्तस्तन्मयो भवति गुह्यमेतत्सनातनम्",
    "४": "नावेदविन्मनुते तं बृहन्तं\nनाब्रह्मवित्परमं प्रैति धाम ।\nविष्णुक्रान्तं वासुदेवं विजान-\nन्विप्रो विप्रत्वं गच्छते तत्त्वदर्शी",
    "५": "अथाह यत्परमं ब्रह्म सनातनं\nये श्रोत्रिया अकामहता अधीयुः ।\nशान्तो दान्त उपरतिस्तितिक्षुहु-\nर्योऽनूचानो ह्यभिजज्ञौ समानः",
    "६": "त्यक्तेषणो ह्यनृणस्तं विदित्वा\nमौनी वसेदाश्रमे यत्र कुत्र ।\nअथाश्रमं चरमं सम्प्रविश्य\nयथोपपत्तिं पञ्चमात्रां दधानः",
    "७": "त्रिदण्डमुपवीतं च वासः कौपीनवेष्टनम् ।\nशिक्यं पवित्रमित्येतद्विभृयाद्यावदायुषम्",
    "८": "पञ्चैतास्तु यतेर्मात्रास्ता मात्रा ब्रह्मणे श्रुताः ।\nन त्यजेद्यावदुत्क्रान्तिरन्तेऽपि निखनेत्सह",
    "९": "विष्णुलिङ्गं द्विधा प्रोक्तं व्यक्तमव्यक्तमेव च ।\nतयोरेकमपि त्यक्त्वा पतत्येव न संशयः",
    "१०": "त्रिदण्डं वैष्णवं लिङ्गं विप्राणां मुक्तिसाधनम् ।\nनिर्वाणं सर्वधर्माणामिति वेदानुशासनम्",
    "११": "अथ खलु सौम्य कुटीचको बहूदको हंसः परमहंस\nइत्येते परिव्राजकाश्चतुर्विधा भवन्ति । सर्व एते विष्णुलिङ्गिनः\nशिखिनोपवीतिनः शुद्धचित्ता आत्मानमात्मना ब्रह्म\nभावयन्तः शुद्धचिद्रूपोपासनरता जपयमवन्तो\nनियमवन्तः सुशीलिनः पुण्यश्लोका भवन्ति । तदेतदृचाभ्युक्तम् ।\nकुटीचको बहूदकश्चापि हंसः\nपरमहंस इव वृत्त्या च भिन्नाः ।\nसर्व एते विष्णुलिङ्गं दधाना\nवृत्त्या व्यक्तं बहिरन्तश्च नित्यम् ।\nपञ्चयज्ञा वेदशिरःप्रविष्टाः\nक्रियावन्तोऽमी सङ्गता ब्रह्मविद्याम् ।\nत्यक्त्वा वृक्षं वृक्षमूलं श्रितासः\nसंन्यस्तपुष्पा रसमेवाश्नुवानाः ।\nविष्णुक्रीडा विष्णुरतयो विमुक्ता\nविष्ण्वात्मका विष्णुमेवापियन्ति",
    "१२": "त्रिसन्ध्यं शक्तितः स्नानं तर्पणं मार्जनं तथा ।\nउपस्थानं पञ्चयज्ञान्कुर्यादामरणान्तिकम्",
    "१३": "दशभिः प्रणवैः सप्तव्याहृतिभिश्चतुष्पदा ।\nगायत्रीजपयज्ञश्च त्रिसन्ध्यं शिरसा सह",
    "१४": "योगयज्ञः सदैकाग्रभक्त्या सेवा हरेर्गुरोः ।\nअहिंसा तु तपोयज्ञो वाङ्मनःकायकर्मभिः",
    "१५": "नानोपनिषदभ्यासः स्वाध्यायो यज्ञ ईरितः ।\nॐइत्यात्मानमव्यग्रो ब्रह्मण्यग्ना जुहोति यत्",
    "१६": "ज्ञानयज्ञः स विज्ञेयः सर्वयज्ञोत्तमोत्तमः ।\nज्ञानदण्डा ज्ञानशिखा ज्ञानयज्ञोपवीतिनः",
    "१७": "शिखा ज्ञानमयी यस्य उपवीतं च तन्मयम् ।\nब्राह्मण्यं सकलं तस्य इति वेदानुशासनम्",
    "१८": "अथ खलु सौम्येत परिव्राजका यथा प्रादुर्भवन्ति\nतथा भवन्ति । कामक्रोधलोभमोहदम्भदर्पासूया-\nममत्वाहङ्कारादींस्तितीर्य मानावमानौ निन्दास्तुती\nच वर्जयित्वा वृक्ष इव तिष्ठासेत् । छिद्यमानो न\nब्रूयात् । तदैवं विद्वांस इहैवामृता भवन्ति ।\nतदेतदृचाभ्युक्तम् ।\nबन्धुपुत्रमनुमोदयित्वा-\nनवेक्ष्यमाणो द्वन्द्वसहः प्रशान्तः ।\nप्राचीमुदीचिं वा निर्वर्तयंश्चरेत\nपात्री दण्डी युगमात्रावलोकी ।\nशिखी मुण्डी चोपवीती कुटुम्बी\nयात्रामात्रं प्रतिगृह्णन्मनुष्यात्",
    "१९": "अयाचितं याचितं वोत भैक्षं\nमृद्दार्वलाबूफलपर्णपात्रम् ।\nक्षीणं क्षौमं तृणं कन्थाजिने च पर्ण-\nमाच्छादनं स्यादहतं वा विमुक्तः",
    "२०": "ऋतुसन्धौ मुण्डयेन्मुण्डमात्रं\nनाधो नाक्षं जातु शिखां न वापयेत् ।\nचतुरो मासान्ध्रुवशीलतः स्या-\nत्स यावत्सुप्तोऽन्तरात्मा पुरुषो विश्वरूपः ।\nअन्यानथाष्टौ पुनरुत्थितेऽस्मि-\nन्स्वकर्मलिप्सुर्विहरेद्वा वसेद्वा",
    "२१": "देवाग्न्यगारे तरुमूले गुहायां\nवसेदसङ्गोऽलक्षितशीलवृत्तः ।\nअनिन्धनो ज्योतिरिवोपशान्तो\nन चोद्विजेदुद्विजेद्यत्र कुत्र",
    "२२": "आत्मानं चेद्विजानीयादयमस्मीति पूरुषः ।\nकिमिच्छन्कस्य कामाय शरीरमनुसंज्वरेत्",
    "२३": "तमेव धीरो विज्ञाय प्रज्ञां कुर्वीत ब्राह्मणः ।\nनानुध्यायाद्बहूञ्छब्दान्वाचो विग्लापनं हि तत्",
    "२४": "बाल्येनैव हि तिष्ठासेन्निर्विद्य ब्रह्मवेदनम् ।\nब्रह्मविद्या च बाल्यं च निर्विद्य मुनिरात्मवान्",
    "२५": "यदा सर्वे प्रमुच्यन्ते कामा येऽस्य हृदि श्रिताः ।\nअथ मर्त्योऽमृतो भवत्यत्र ब्रह्म समश्नुते",
    "२६": "अथ खलु सौम्येदं परिव्राज्यं नैष्ठिकमात्मधर्मं\nयो विजहाति स वीरहा भवति । स ब्रह्महा भवति । स भ्रूणहा\nभवति । स महापातकी भवति । य इमां वैष्णवीं निष्ठां\nपरित्यज्यति । स स्तेनो भवति । स गुरुतल्पगो भवति । स मित्रध्रुग्भवति ।\nस कृतघ्नो भवति । स सर्वस्माल्लोकात्प्रच्युतो भवति ।\nतदेतदृचाभ्युक्तम् ।\nस्तेनः सुरापो गुरुतल्पगामी\nमित्रध्रुगेते निष्कृतेर्यान्ति शुद्धिम् ।\nव्यक्तमव्यक्तं वा विधृतं विष्णुलिङ्गं\nत्यजन्न शुद्ध्येदखिलैरात्मभासा",
    "२७": "त्यक्त्वा विष्णोर्लिङ्गमन्तर्बहिर्वा\nयः स्वाश्रमं सेवतेऽनाश्रमं वा ।\nप्रत्यपत्तिं भजते वातिमूढो\nनैषां गतिः कल्पकोट्यापि दृष्टा",
    "२८": "त्यक्त्वा सर्वाश्रमान्धीरो वसेन्मोक्षाश्रमे चिरम् ।\nमोक्षाश्रमात्परिभ्रष्टो न गतिस्तस्य विद्यते",
    "२९": "पारिव्राज्यं गृहीत्वा तु यः स्वधर्मे न तिष्ठति ।\nतमारूढच्युतं विद्यादिति वेदानुशासनम्",
    "३०": "अथ खलु सौम्येमं सनातनमात्मधर्मं वैष्णवीं\nनिष्ठां लब्ध्वा यस्तामदूषयन्वर्तते स वशी भवति ।\nस पुण्यश्लोको भवति । स लोकज्ञो भवति । स वेदान्तज्ञो भवति ।\nस ब्रह्मज्ञो भवति । स सर्वज्ञो भवति । स स्वराड् भवति ।\nस परं ब्रह्म भगवन्तमाप्नोति । स पितॄन्सम्बन्धिनो\nबान्धवान्सुहृदो मित्राणि च भवादुत्तरयति । तदेतदृचाभ्युक्तम् ।\nशतं कुलानां प्रथमं बभूव\nतथा पराणां त्रिशतं समग्रम् ।\nएते भवन्ति सुकृतस्य लोके\nयेषं कुले संन्यसतीह विद्वान्",
    "३१": "त्रिंशत्परास्त्रिंशदपरांस्त्रिंशच्च परतः परान् ।\nउत्तरयति धर्मिष्ठः परिव्राडिति वै श्रुतिः",
    "३२": "संयस्तमिति यो ब्रूयात्कण्ठस्थप्राणवानपि ।\nतारिताः पितरस्तेन इति वेदानुशासनम्",
    "३३": "अथ खलु सौम्येमं सनातनमात्मधर्मं वैष्णवीं\nनिष्ठां नासमाप्य प्रब्रूयात् । नानूचानाय\nनानात्मविदे नावीतरागाय नाविशुद्धाय नानुपसन्नाय\nनाप्रयतमानसायेति ह स्माहुः । तदेतदृचाभ्युक्तम् ।\nविद्या ह वै ब्राह्मणमाजगाम\nगोपाय मां शेवधिष्टेऽहमस्मि ।\nअसूयकायानृजवे शठाय\nमा मा ब्रूया वीर्यवती तथा स्याम्",
    "३४": "यमेव विद्याश्रुतमप्रमत्तं\nमेधाविनं ब्रह्मचर्योपपन्नम् ।\nअस्मा इमामुपसन्नाय सम्यक्\nपरीक्ष्य दद्याद्वैष्णवीमात्मनिष्ठाम्",
    "३५": "अध्यापिता ये गुरुं नाद्रियन्ते\nविप्रा वाचा मनसा कर्मणा वा ।\nयथैव तेन न गुरुर्भोजनीय-\nस्तथैव चानं न भुनक्ति श्रुतं तत्",
    "३६": "गुरुरेव परो धर्मो गुरुरेव परा गतिः ।\nएकाक्षरप्रदातारं यो गुरुं नाभिनन्दति ।\nतस्य श्रुतं तथा ज्ञानं स्रवत्यामघटाम्बुवत्",
    "३७": "यस्य देवे परा भक्तिर्यथा देवे तथा गुरौ ।\nस ब्रह्मवित्परं प्रेयादिति वेदानुशासनम्"
}