{
    "१": "ओङ्कारार्थतया भातं तुर्योङ्काराग्रभासुरम् ।\nतुर्यतुर्यंत्रिपाद्रामं स्वमात्रं कलयेऽन्वहम् ॥\n\nॐ भद्रं कर्णेभिः श‍ृणुयाम देवाः । भद्रं पश्येमाक्षभिर्यजत्राः ।\nस्थिरैरङ्गैस्तुष्टुवाꣳसस्तनूभिर्व्यशेम देवहितं यदायुः ।\nस्वस्ति न इन्द्रो वृद्धश्रवाः । स्वस्ति नः पूषा विश्ववेदाः ।\nस्वस्ति नस्तार्क्ष्यो अरिष्टनेमिः । स्वस्ति नो बृहस्पतिर्दधातु ॥\n\nॐ   शान्तिः   शान्तिः   शान्तिः ॥\n\nॐ अथ हैनं पैप्पलादोऽङ्गिराः सनत्कुमारश्चाथर्वणमुवाच\nभगवन्किमादौ प्रयुक्तं ध्यानं ध्यायितव्यं किं तद्ध्यानं को\nवा ध्याता कश्च ध्येयः ।\n\nस एभ्योथर्वा प्रत्युवाच ।\nओमित्येतदक्षरमादौ प्रयुक्तं ध्यानं ध्यायितव्यमित्येतदक्षरं\nपरं ब्रह्मास्य पादाश्चत्वारो वेदाश्चतुष्पादिदमक्षरं परं ब्रह्म ।\nपूर्वास्य मात्रा पृथिव्यकारः ऋग्भिरृग्वेदो ब्रह्मा वसवो गायत्री गार्हपत्यः ।\nद्वितीयान्तरिक्षं स उकारः स यजुभिर्यजुर्वेदो विष्णुरुद्रास्त्रिष्टुब्दक्षिणाग्निः ।\nतृतीयः द्यौः स मकारः स सामभिः सामवेदो रुद्रा आदित्या जगत्याहवनीयः ।\nयावसानेऽस्य चतुर्थ्यर्धमात्रा सा सोमलोक ओङ्कारः\nसाथर्वणमन्त्रैरथर्ववेदः संवर्तकोऽग्निर्मरुतो\nविराडेकर्षिर्भास्वती स्मृता ।\nप्रथमा रक्तपीता महद्ब्रह्म दैवत्या ।\nद्वितीया विद्युमती कृष्णा विष्णुदैवत्या ।\nतृतीया शुभाशुभा शुक्ला रुद्रदैवत्या ।\nयावासानेऽस्य चतुर्थ्यर्धमात्रा सा विद्युमती सर्ववर्णा पुरुषदैवत्या ।\nस एष ह्योङ्कारश्चतुरक्षरश्चतुष्पादश्चतुःशिरश्चतुर्थमात्रः\nस्थूलमेतद्ह्रस्वदीर्घप्लुत इति ॥\n\nॐ ॐ ॐ इति त्रिरुक्त्वा चतुर्थः शान्त आत्माप्लुतप्रणवप्रयोगेण\nसमस्तमोमिति प्रयुक्त आत्मज्योतिः सकृदावर्तते सकृदुच्चारितमात्रः\nस एष ऊर्ध्वमन्नमयतीत्योङ्कारः ।\nप्राणान्सर्वान्प्रलीयत इति प्रलयः ।\nप्राणान्सर्वान्परमात्मनि प्रणामयतीत्येतस्मात्प्रणवः ।\nचतुर्थावस्थित इति सर्वदेववेदयोनिः सर्ववाच्यवस्तु प्रणवात्मकम्",
    "२": "देवाश्चेति संधत्तां सर्वेभ्यो दुःखभयेभ्यः संतारयतीति\nतारणात्तारः । सर्वे देवाः संविशन्तीति विष्णुः । सर्वाणि\nबृहयतीति ब्रह्मा । सर्वेभ्योऽन्तस्थानेभ्यो ध्येयेभ्यः\nप्रदीपवत्प्रकाशयतीति प्रकाशः । प्रकाशेभ्यः सदोमित्यन्तः शरीरे\nविद्युद्वद्द्योतयति मुहुर्मुहुरिति विद्युद्वत्प्रतीयाद्दिशं दिशं भित्त्वा\nसर्वांल्लोकान्व्याप्नोति व्यापयतीति व्यापनाद्व्यापी महादेवः",
    "३": "पूर्वास्य मात्रा जागर्ति जागरितं द्वितीया स्वप्नं तृतीया\nसुषुप्तिश्चतुर्थी तुरीयं मात्रा मात्राः प्रतिमात्रागताः\nसम्यक्समस्तानपि पादाञ्जयतीति स्वयंप्रकाशः स्वयं ब्रह्म\nभवतीत्येष सिद्धिकर एतस्माद्ध्यानादौ प्रयुज्यते । सर्व\nकरणोपसंहारत्वाद्धार्यधारणाद्ब्रह्म तुरीयम् । सर्वकरणानि\nमनसि सम्प्रतिष्ठाप्य ध्यानं विष्णुः प्राणं मनसि सह करणैः\nसम्प्रतिष्ठाप्य ध्याता रुद्रः प्राणं मनसि सहकरणैर्नादान्ते\nपरमात्मनि सम्प्रतिष्ठाप्य ध्यायीतेशानं प्रध्यायितव्यं सर्वमिदं\nब्रह्मविष्णुरुद्रेन्द्रास्ते सम्प्रसूयन्ते सर्वाणि चेन्द्रियाणि सह भूतैर्न\nकारणं कारणानां ध्याता कारणं तु ध्येयः सर्वैश्वर्यसम्पन्नः\nशंभुराकाशमध्ये ध्रुवं स्तब्ध्वाधिकं क्षणमेकं क्रतुशतस्यापि\nचतुःसप्तत्या यत्फलं तदवाप्नोति कृत्स्नमोङ्कारगतिं च\nसर्वध्यानयोगज्ञानानां यत्फलमोङ्कारो वेद पर ईशो वा शिव एको\nध्येयः शिवंकरः सर्वमन्यत्परित्यज्य समस्ताथर्वशिखैतामधीत्य\nद्विजो गर्भवासाद्विमुक्तो विमुच्यत एतामधीत्य द्विजो गर्भवासाद्विमुक्तो\nविमुच्यत इत्योꣳसत्यमित्युपनिषत्"
}