{
    "१": "कैवल्यनाडीकान्तस्थपराभूमिनिवासिनम् ।\nक्षुरिकोपनिषद्योगभासुरं राममाश्रये ॥\n\nॐ सहनाववतु ॥ सह नौ भुनक्तु ॥ सह वीर्यं करवावहै ॥\n\nतेजस्विनावधीतमस्तु मा विद्विषावहै ॥\n\nॐ शान्तिः शान्तिः शान्तिः ॥\n\nॐ क्षुरिकां सम्प्रवक्ष्यामि धारणां योगसिद्धये ।\nयं प्राप्य न पुनर्जन्म योगयुक्तस्य जायते",
    "२": "वेदतत्त्वार्थविहितं यथोक्तं हि स्वयंभुवा ।\nनिःशब्दं देशमास्थाय तत्रासनमवस्थितः",
    "३": "कूर्मोऽङ्गानीव संहृत्य मनो हृदि निरुध्य च ।\nमात्राद्वादशयोगेन प्रणवेन शनैः शनैः",
    "४": "पूरयेत्सर्वमात्मानं सर्वद्वारं निरुध्य च ।\nउरोमुखकटिग्रीवं किञ्चिद्भूदयमुन्नतम्",
    "५": "प्राणान्सन्धारयेत्तस्मिनासाभ्यन्तरचारिणः ।\nभूत्वा तत्र गतः प्राणः शनैरथ समुत्सृजेत्",
    "६": "स्थिरमात्रादृढं कृत्वा अङ्गुष्ठेन समाहितः ।\nद्वे गुल्फे तु प्रकुर्वीत जङ्घे चैव त्रयस्त्रयः",
    "७": "द्वे जानुनी तथोरुभ्यां गुदे शिश्ने त्रयस्त्रयः ।\nवायोरायतनं चात्र नाभिदेशे समाश्रयेत्",
    "८": "तत्र नाडी सुषुम्ना तु नाडीभिर्बहुभिर्वृता ॥\n\nअणु रक्तश्च पीताश्च कृष्णास्ताम्रा विलोहिताः",
    "९": "अतिसूक्ष्मां च तन्वीं च शुक्लां नाडीं समाश्रयेत् ।\nतत्र संचारयेत्प्राणानूर्णनाभीव तन्तुना",
    "१०": "ततो रक्तोत्पलाभासं पुरुषायतनं महत्\nदहरं पुण्डरीकं तद्वेदान्तेषु निगद्यते",
    "११": "तद्भित्त्वा कण्ठमायाति तां नाडीं पूरयन्यतः ।\nमनसस्तु क्षुरं गृह्य सुतीक्ष्णं बुद्धिनिर्मलम्",
    "१२": "पादस्योपरि यन्मध्ये तद्रूपं नाम कृन्तयेत् ।\nमनोद्वारेण तीक्ष्णेन योगमाश्रित्य नित्यशः",
    "१३": "इन्द्रवज्र इति प्रोक्तं मर्मजङ्घानुकीर्तनम् ।\nतद्ध्यानबलयोगेन धारणाभिर्निकृन्तयेत्",
    "१४": "ऊर्वोर्मध्ये तु संस्थाप्य मर्मप्राणविमोचनम् ।\nचतुरभ्यासयोगेन छिन्देदनभिशङ्कितः",
    "१५": "ततः कण्ठान्तरे योगी समूहन्नाडिसञ्चयम् ।\nएकोत्तरं नाडिशतं तासां मध्ये वराः स्मृताः",
    "१६": "सुषुम्ना तु परे लीना विरजा ब्रह्मरूपिणी ।\nइडा तिष्ठति वामेन पिङ्गला दक्षिणेन च",
    "१७": "तयोर्मध्ये वरं स्थानं यस्तं वेद स वेदवित् ।\nद्वासप्ततिसहस्राणि प्रतिनाडीषु तैतिलम्",
    "१८": "छिद्यते ध्यानयोगेन सुषुम्नैका न छिद्यते ।\nयोगनिर्मलधारेण क्षुरेणानलवर्चसा",
    "१९": "छिन्देन्नाडीशतं धीरः प्रभावादिह जन्मनि ।\nजातीपुष्पसमायोगैर्यथा वास्यति तैतिलम्",
    "२०": "एवं शुभाशुभैर्भावैः सा नाडीति विभावयेत् ।\nतद्भाविताः प्रपद्यन्ते पुनर्जन्मविवर्जिताः",
    "२१": "तपोविजितचित्तस्तु निःशब्दं देशमास्थितः ।\nनिःसङ्गतत्त्वयोगज्ञो निरपेक्षः शनैः शनैः",
    "२२": "पाशं छित्त्वा यथा हंसो निर्विशङ्कं खमुत्क्रमेत् ।\nछिन्नपाशस्तथा जीवः संसारं तरते सदा",
    "२३": "यथा निर्वाणकाले तु दीपो दग्ध्वा लयं व्रजेत् ।\nतथा सर्वाणि कर्माणि योगी दग्ध्वा लयं व्रजेत्",
    "२४": "प्राणायामसुतीक्ष्णेन मात्राधारेण योगवित् ।\nवैराग्योपलघृष्टेन छित्त्वा तं तु न बध्यते"
}