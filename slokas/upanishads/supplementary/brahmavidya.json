{
    "१": "स्वाविद्यातत्कार्यजातं यद्विद्यापह्नवं गतम् ।\nतद्धंसविद्यानिष्पन्नं रामचन्द्रपदं भजे ॥\n\nॐ सह नाववतु ॥ सह नौ भुनक्तु ॥\n\nसह वीर्यं करवावहै ॥\n\nतेजस्विनावधीतमस्तु  मा विद्विषावहै ॥\n\nॐ शान्तिः शान्तिः शान्तिः ॥\n\nअथ ब्रह्मविद्योपनिषदुच्यते ॥\n\nप्रसादाद्ब्रह्मणस्तस्य विष्णोरद्भुतकर्मणः ।\nरहस्यं ब्रह्मविद्याया ध्रुवाग्निं सम्प्रचक्षते",
    "२": "ॐइत्येकाक्षरं ब्रह्म यदुक्तं ब्रह्मवादिभिः ।\nशरीरं तस्य वक्ष्यामि स्थानं कालत्रयं तथा",
    "३": "तत्र देवास्त्रयः प्रोक्ता लोका वेदास्त्रयोऽग्नयः ।\nतिस्रो मात्रार्धमात्रा च त्र्यक्षरस्य शिवस्य तु",
    "४": "ऋग्वेदो गार्हपत्यं च पृथिवी ब्रह्म एव च ।\nआकारस्य शरीरं तु व्याख्यातं ब्रह्मवादिभिः",
    "५": "यजुर्वेदोऽन्तरिक्षं च दक्षिणाग्निस्तथैव च ।\nविष्णुश्च भगवान्देव उकारः परिकीर्तितः",
    "६": "सामवेदस्तथा द्यौश्चाहवनीयस्तथैव च ।\nईश्वरः परमो देवो मकारः परिकीर्तितः",
    "७": "सूर्यमण्डलमध्येऽथ ह्यकारः शङ्खमध्यगः ।\nउकारश्चन्द्रसंकाशस्तस्य मध्ये व्यवस्थितः",
    "८": "मकारस्त्वग्निसंकाशो विधूमो विद्युतोपमः ।\nतिस्रो मात्रास्तथा ज्ञेया सोमसूर्याग्निरूपिणः",
    "९": "शिखा तु दीपसंकाशा तस्मिन्नुपरि वर्तते ।\nअर्धमात्र तथा ज्ञेया प्रणवस्योपरि स्थिता",
    "१०": "पद्मसूत्रनिभा सूक्ष्मा शिखा सा दृश्यते परा ।\nसा नाडी सूर्यसंकाशा सूर्यं भित्त्वा तथापरा",
    "११": "द्विसप्ततिसहस्राणि नाडीं भित्त्वा च मूर्धनि ।\nवरदः सर्वभूतानां सर्वं व्याप्यावतिष्ठति",
    "१२": "कांस्यघण्टानिनादस्तु यथा लीयति शान्तये ।\nओङ्कारस्तु तथा योज्यः शान्तये सर्वमिच्छता",
    "१३": "यस्मिन्विलीयते शब्दस्तत्परं ब्रह्म गीयते ।\nधियं हि लीयते ब्रह्म सोऽमृतत्वाय कल्पते",
    "१४": "वायुः प्राणस्तथाकाशस्त्रिविधो जीवसंज्ञकः ।\nस जीवः प्राण इत्युक्तो वालाग्रशतकल्पितः",
    "१५": "नाभिस्थाने स्थितं विश्वं शुद्धतत्त्वं सुनिर्मलम् ।\nआदित्यमिव दीप्यन्तं रश्मिभिश्चाखिलं शिवम्",
    "१६": "सकारं च हकारं च जीवो जपति सर्वदा ।\nनाभिरन्ध्राद्विनिष्क्रान्तं विषयव्याप्तिवर्जितम्",
    "१७": "तेनेदं निष्कलं विद्यात्क्षीरात्सर्पिर्यथा तथा ।\nकारणेनात्मना युक्तः प्राणायामैश्च पञ्चभिः",
    "१८": "चतुष्कला समायुक्तो भ्राम्यते च हृदिस्थितः ।\nगोलकस्तु यदा देहे क्षीरदण्डेन वा हतः",
    "१९": "एतस्मिन्वसते शीघ्रमविश्रान्तं महाखगः ।\nयावन्निश्वसितो जीवस्तावन्निष्कलतां गतः",
    "२०": "नभस्थं निष्कलं ध्यात्वा मुच्यते भवबन्धनात्\nअनाहतध्वनियुतं हंसं यो वेद हृद्गतम्",
    "२१": "स्वप्रकाशचिदानन्दं स हंस इति गीयते ।\nरेचकं पूरकं मुक्त्वा कुम्भकेन स्थितः सुधीः",
    "२२": "नाभिकन्दे समौ कृत्वा प्राणापानौ समाहितः ।\nमस्तकस्थामृतास्वादं पीत्वा ध्यानेन सादरम्",
    "२३": "दीपाकारं महादेवं ज्वलन्तं नाभिमध्यमे ।\nअभिषिच्यामृतेनैव हंस हंसेति यो जपेत्",
    "२४": "जरामरणरोगादि न तस्य भुवि विद्यते ।\nएवं दिने दिने कुर्यादणिमादिविभूतये",
    "२५": "ईश्वरत्वमवाप्नोति सदाभ्यासरतः पुमान् ।\nबहवो नैकमार्गेण प्राप्ता नित्यत्वमागताः",
    "२६": "हंसविद्यामृते लोके नास्ति नित्यत्वसाधनम् ।\nयो ददाति महाविद्यां हंसाख्यां पारमेश्वरीम्",
    "२७": "तस्य दास्यं सदा कुर्यात्प्रज्ञया परया सह ।\nशुभं वाऽशुभमन्यद्वा यदुक्तं गुरुणा भुवि",
    "२८": "तत्कुर्यादविचारेण शिष्यः सन्तोषसंयुतः ।\nहंसविद्यामिमां लब्ध्वा गुरुशुश्रूषया नरः",
    "२९": "आत्मानमात्मना साक्षाद्ब्रह्म बुद्ध्वा सुनिश्चलम् ।\nदेहजात्यादिसम्बन्धान्वर्णाश्रमसमन्वितान्",
    "३०": "वेदशास्त्राणि चान्यानि पदपांसुमिव त्यजेत् ।\nगुरुभक्तिं सदा कुर्याच्छ्रेयसे भूयसे नरः",
    "३१": "गुरुरेव हरिः साक्षान्नान्य इत्यब्रवीच्छृतिः",
    "३२": "श्रुत्या यदुक्तं परमार्थमेव\nतत्संशयो नात्र ततः समस्तम् ।\nश्रुत्या विरोधे न भवेत्प्रमाणं\nभवेदनर्थाय विना प्रमाणम्",
    "३३": "देहस्थः सकलो ज्ञेयो निष्कलो देहवर्जितः ।\nआप्तोपदेशगम्योऽसौ सर्वतः समवस्थितः",
    "३४": "हंसहंसेति यो ब्रूयाद्धंसो ब्रह्मा हरिः शिवः ।\nगुरुवक्त्रात्तु लभ्येत प्रत्यक्षं सर्वतोमुखम्",
    "३५": "तिलेषु च यथा तैलं पुष्पे गन्ध इवाश्रितः ।\nपुरुषस्य शरीरेऽस्मिन्स बाह्याभ्यन्तरे तथा",
    "३६": "उल्काहस्तो यथालोके द्रव्यमालोक्य तां त्यजेत् ।\nज्ञानेन ज्ञेयमालोक्य पश्चाज्ज्ञानं परित्यजेत्",
    "३७": "पुष्पवत्सकलं विद्याद्गन्धस्तस्य तु निष्कलः ।\nवृक्षस्तु सकलं विद्याच्छाया तस्य तु निष्कला",
    "३८": "निष्कलः सकलो भावः सर्वत्रैव व्यवस्थितः ।\nउपायः सकलस्तद्वदुपेयश्चैव निष्कलः",
    "३९": "सकले सकलो भावो निष्कले निष्कलस्तथा ।\nएकमात्रो द्विमात्रश्च त्रिमात्रश्चैव भेदतः",
    "४०": "अर्धमात्र परा ज्ञेया तत ऊर्ध्वं परात्परम् ।\nपञ्चधा पञ्चदैवत्यं सकलं परिपठ्यते",
    "४१": "ब्रह्मणो हृदयस्थानं कण्ठे विष्णुः समाश्रितः ।\nतालुमध्ये स्थितो रुद्रो ललाटस्थो महेश्वरः",
    "४२": "नासाग्रे अच्युतं विद्यात्तस्यान्ते तु परं पदम् ।\nपरत्वात्तु परं नास्तीत्येवं शास्त्रस्य निर्णयः",
    "४३": "देहातीतं तु तं विद्यान्नासाग्रे द्वादशाङ्गुलम् ।\nतदन्तं तं विजानीयात्तत्रस्थो व्यापयेत्प्रभुः",
    "४४": "मनोऽप्यन्यत्र निक्षिप्तं चक्षुरन्यत्र पातितम् ।\nतथापि योगिनां योगो ह्यविच्छिन्नः प्रवर्तते",
    "४५": "एतत्तु परमं गुह्यमेतत्तु परमं शुभम् ।\nनातः परतरं किञ्चिन्नातः परतरं शुभम्",
    "४६": "शुद्धज्ञानामृतं प्राप्य परमाक्षरनिर्णयम् ।\nगुह्याद्गुह्यतमं गोप्यं ग्रहणीयं प्रयत्नतः",
    "४७": "नापुत्राय प्रदातव्यं नाशिष्याय कदाचन ।\nगुरुदेवाय भक्ताय नित्यं भक्तिपराय च",
    "४८": "प्रदातव्यमिदं शास्त्रं नेतरेभ्यः प्रदापयेत् ।\nदातास्य नरकं याति सिद्ध्यते न कदाचन",
    "४९": "गृहस्थो ब्रह्मचारी च वानप्रस्थश्च भिक्षुकः ।\nयत्र तत्र स्थितो ज्ञानी परमाक्षरवित्सदा",
    "५०": "विषयी विषयासक्तो याति देहान्तरे शुभम् ।\nज्ञानादेवास्य शास्त्रस्य सर्वावस्थोऽपि मानवः",
    "५१": "ब्रह्महत्याश्वमेधाद्यैः पुण्यपापैर्न लिप्यते ।\nचोदको बोधकश्चैव मोक्षदश्च परः स्मृतः",
    "५२": "इत्येषं त्रिविधो ज्ञेय आचार्यस्तु महीतले ।\nचोदको दर्शयेन्मार्गं बोधकः स्थानमाचरेत्",
    "५३": "मोक्षदस्तु परं तत्त्वं यज्ज्ञात्वा परमश्नुते ।\nप्रत्यक्षयजनं देहे संक्षेपाच्छृणु गौतम",
    "५४": "तेनेष्ट्वा स नरो याति शाश्वतं पदमव्ययम् ।\nस्वयमेव तु सम्पश्येद्देहे बिन्दुं च निष्कलम्",
    "५५": "अयने द्वे च विषुवे सदा पश्यति मार्गवित् ।\nकृत्वायामं पुरा वत्स रेचपूरककुम्भकान्",
    "५६": "पूर्वं चोभयमुच्चार्य अर्चयेत्तु यथाक्रमम् ।\nनमस्कारेण योगेन मुद्रयारभ्य चार्चयेत्",
    "५७": "सूर्यस्य ग्रहणं वत्स प्रत्यक्षयजनं स्मृतम् ।\nज्ञानात्सायुज्यमेवोक्तं तोये तोयं यथा तथा",
    "५८": "एते गुणाः प्रवर्तन्ते योगाभ्यासकृतश्रमैः ।\nतस्माद्योगं समादाय सर्वदुःखबहिष्कृतः",
    "५९": "योगध्यानं सदा कृत्वा ज्ञानं तन्मयतां व्रजेत् ।\nज्ञानात्स्वरूपं परमं हंसमन्त्रं समुच्चरेत्",
    "६०": "प्राणिनां देहमध्ये तु स्थितो हंसः सदाच्युतः ।\nहंस एव परं सत्यं हंस एव तु शक्तिकम्",
    "६१": "हंस एव परं वाक्यं हंस एव तु वादिकम् ।\nहंस एव परो रुद्रो हंस एव परात्परम्",
    "६२": "सर्वदेवस्य मध्यस्थो हंस एव महेश्वरः ।\nपृथिव्यादिशिवान्तं तु अकाराद्याश्च वर्णकाः",
    "६३": "कूटान्ता हंस एव स्यान्मातृकेति व्यवस्थिताः ।\nमातृकारहितं मन्त्रमादिशन्ते न कुत्रचित्",
    "६४": "हंसज्योतिरनूपम्यं मध्ये देवं व्यवस्थितम् ।\nदक्षिणामुखमाश्रित्य ज्ञानमुद्रां प्रकल्पयेत्",
    "६५": "सदा समाधिं कुर्वीत हंसमन्त्रमनुस्मरन् ।\nनिर्मलस्फटिकाकारं दिव्यरूपमनुत्तमम्",
    "६६": "मध्यदेशे परं हंसं ज्ञानमुद्रात्मरूपकम् ।\nप्राणोऽपानः समानश्चोदानव्यानौ च वायवः",
    "६७": "पञ्चकर्मेन्द्रियैरुक्ताः क्रियाशक्तिबलोद्यताः ।\nनागः कूर्मश्च कृकरो देवदत्तो धनञ्जयः",
    "६८": "पञ्चज्ञानेन्द्रियैर्युक्ता ज्ञानशक्तिबलोद्यताः ।\nपावकः शक्तिमध्ये तु नाभिचक्रे रविः स्थितः",
    "६९": "बन्धमुद्रा कृता येन नासाग्रे तु स्वलोचने ।\nअकारेवह्निरित्याहुरुकारे हृदि संस्थितः",
    "७०": "मकारे च भ्रुवोर्मध्ये प्राणशक्त्या प्रबोधयेत् ।\nब्रह्मग्रन्थिरकारे च विष्णुग्रन्थिर्हृदि स्थितः",
    "७१": "रुद्रग्रन्थिर्भ्रुवोर्मध्ये भिद्यतेऽक्षरवायुना ।\nअकारे संस्थितो ब्रह्मा उकारे विष्णुरास्थितः",
    "७२": "मकारे संस्थितो रुद्रस्ततोऽस्यान्तः परात्परः ।\nकण्ठं सङ्कुच्य नाड्यादौ स्तम्भिते येन शक्तितः",
    "७३": "रसना पीड्यमानेयं षोडशी वोर्ध्वगामिनि ।\nत्रिकूटं त्रिविधा चैव गोलाखं निखरं तथा",
    "७४": "त्रिशङ्खवज्रमोङ्कारमूर्ध्वनालं भ्रुवोर्मुखम् ।\nकुण्डलीं चालयन्प्राणान्भेदयन्शशिमण्डलम्",
    "७५": "साधयन्वज्रकुम्भानि नवद्वाराणि बन्धयेत् ।\nसुमनःपवनारूढः सरागो निर्गुणस्तथा",
    "७६": "ब्रह्मस्थाने तु नादः स्याच्छाकिन्यामृतवर्षिणी ।\nषट्चक्रमण्डलोद्धारं ज्ञानदीपं प्रकाशयेत्",
    "७७": "सर्वभूतस्थितं देवं सर्वेशं नित्यमर्चयेत् ।\nआत्मरूपं तमालोक्य ज्ञानरूपं निरामयम्",
    "७८": "दृश्यन्तं दिव्यरूपेण सर्वव्यापी निरञ्जनः ।\nहंस हंस वदेद्वाक्यं प्राणिनां देहमाश्रितः ।\nसप्राणापानयोर्ग्रन्थिरजपेत्यभिधीयते",
    "७९": "सहस्रमेकं द्वयुतं षट्शतं चैव सर्वदा ।\nउच्चरन्पठितो हंसः सोऽहमित्यभिधीयते",
    "८०": "पूर्वभागे ह्यधोलिङ्गं शिखिन्यां चैव पश्चिमम् ।\nज्योतिर्लिङ्गं भ्रुवोर्मध्ये नित्यं ध्यायेत्सदा यतिः",
    "८१": "अच्युतोऽहमचिन्त्योऽहमतर्क्योऽहमजोऽस्म्यहम् ।\nअप्राणोऽहमकायोऽहमनङ्गोऽस्म्यभयोऽस्म्यहम्",
    "८२": "अशब्दोऽहमरूपोऽहमस्पर्शोऽस्म्यहमद्वयः ।\nअरसोऽहमगन्धोऽहमनादिरमृतोऽस्म्यहम्",
    "८३": "अक्षयोऽहमलिङ्गोऽहमजरोऽस्म्यकलोऽस्म्यहम् ।\nअप्राणोऽहममूकोऽहमचिन्त्योऽस्म्यकृतोऽस्म्यहम्",
    "८४": "अन्तर्याम्यहमग्राह्योऽनिर्देश्योऽहमलक्षणः ।\nअगोत्रोऽहमगात्रोऽहमचक्षुष्कोऽस्म्यवागहम्",
    "८५": "अदृश्योऽहमवर्णोऽहमखण्डोऽस्म्यहमद्भुतः ।\nअश्रुतोऽहमदृष्टोऽहमन्वेष्टव्योऽमरोऽस्म्यहम्",
    "८६": "अवायुरप्यनाकाशोऽतेजस्कोऽव्यभिचार्यहम् ।\nअमतोऽहमजातोऽहमतिसूक्ष्मोऽविकार्यहम्",
    "८७": "अरजस्कोऽतमस्कोऽहमसत्त्वोस्म्यगुणोऽस्म्यहम् ।\nअमायोऽनुभवात्माहमनन्योऽविषयोऽस्म्यहम्",
    "८८": "अद्वैतोऽहमपूर्णोऽहमबाह्योऽहमनन्तरः ।\nअश्रोतोऽहमदीर्घोऽहमव्यक्तोऽहमनामयः",
    "८९": "अद्वयानन्दविज्ञानघनोऽस्म्यहमविक्रियः ।\nअनिच्छोऽहमलेपोऽहमकर्तास्म्यहमद्वयः",
    "९०": "अविद्याकार्यहीनोऽहमवाग्रसनगोचरः ।\nअनल्पोऽहमशोकोऽहमविकल्पोऽस्म्यविज्वलन्",
    "९१": "आदिमध्यान्तहीनोऽहमाकाशसदृशोऽस्म्यहम् ।\nआत्मचैतन्यरूपोऽहमहमानन्दचिद्घनः",
    "९२": "आनन्दामृतरूपोऽहमात्मसंस्थोहमन्तरः ।\nआत्मकामोहमाकाशात्परमात्मेश्वरोस्म्यहम्",
    "९३": "ईशानोस्म्यहमीड्योऽहमहमुत्तमपूरुषः ।\nउत्कृष्टोऽहमुपद्रष्टा अहमुत्तरतोऽस्म्यहम्",
    "९४": "केवलोऽहं कविः कर्माध्यक्षोऽहं करणाधिपः ।\nगुहाशयोऽहं गोप्ताहं चक्षुषश्चक्षुरस्म्यहम्",
    "९५": "चिदानन्दोऽस्म्यहं चेता चिद्घनश्चिन्मयोऽस्म्यहम् ।\nज्योतिर्मयोऽस्म्यहं ज्यायाञ्ज्योतिषां ज्योतिरस्म्यहम्",
    "९६": "तमसः साक्ष्यहं तुर्यतुर्योऽहं तमसः परः ।\nदिव्यो देवोऽस्मि दुर्दर्शो दृष्टाध्यायो ध्रुवोऽस्म्यहम्",
    "९७": "नित्योऽहं निरवद्योऽहं निष्क्रियोऽस्मि निरञ्जनः ।\nनिर्मलो निर्विकल्पोऽहं निराख्यातोऽस्मि निश्चलः",
    "९८": "निर्विकारो नित्यपूतो निर्गुणो निःस्पृहोऽस्म्यहम् ।\nनिरिन्द्रियो नियन्ताहं निरपेक्षोऽस्मि निष्कलः",
    "९९": "पुरुषः परमात्माहं पुराणः परमोऽस्म्यहम् ।\nपरावरोऽस्म्यहं प्राज्ञः प्रपञ्चोपशमोऽस्म्यहम्",
    "१००": "परामृतोऽस्म्यहं पूर्णः प्रभुरस्मि पुरातनः ।\nपूर्णानन्दैकबोधोऽहं प्रत्यगेकरसोऽस्म्यहम्",
    "१०१": "प्रज्ञातोऽहं प्रशान्तोऽहं प्रकाशः परमेश्वरः ।\nएकदा चिन्त्यमानोऽहं द्वैताद्वैतविलक्षणः",
    "१०२": "बुद्धोऽहं भूतपालोऽहं भारूपो भगवानहम् ।\nमहाज्ञेयो महानस्मि महाज्ञेयो महेश्वरः",
    "१०३": "विमुक्तोऽहं विभुरहं वरेण्यो व्यापकोऽस्म्यहम् ।\nवैश्वानरो वासुदेवो विश्वतश्चक्षुरस्म्यहम्",
    "१०४": "विश्वाधिकोऽहं विशदो विष्णुर्विश्वकृदस्म्यहम् ।\nशुद्धोऽस्मि शुक्रः शान्तोऽस्मि शाश्वतोऽस्मि शिवोऽस्म्यहम्",
    "१०५": "सर्वभूतान्तरात्महमहमस्मि सनातनः ।\nअहं सकृद्विभातोऽस्मि स्वे महिम्नि सदा स्थितः",
    "१०६": "सर्वान्तरः स्वयंज्योतिः सर्वाधिपतिरस्म्यहम् ।\nसर्वभूताधिवासोऽहं सर्वव्यापी स्वराडहम्",
    "१०७": "समस्तसाक्षी सर्वात्मा सर्वभूतगुहाशयः ।\nसर्वेन्द्रियगुणाभासः सर्वेन्द्रियविवर्जितः",
    "१०८": "स्थानत्रयव्यतीतोऽहं सर्वानुग्राहकोऽस्म्यहम् ।\nसच्चिदानन्द पूर्णात्मा सर्वप्रेमास्पदोऽस्म्यहम्",
    "१०९": "सच्चिदानन्दमात्रोऽहं स्वप्रकाशोऽस्मि चिद्घनः ।\nसत्त्वस्वरूपसन्मात्रसिद्धसर्वात्मकोऽस्म्यहम्",
    "११०": "सर्वाधिष्ठानसन्मात्रः स्वात्मबन्धहरोऽस्म्यहम् ।\nसर्वग्रासोऽस्म्यहं सर्वद्रष्टा सर्वानुभूरहम्"
}