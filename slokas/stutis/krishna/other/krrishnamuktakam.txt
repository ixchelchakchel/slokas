UNKNOWN


 श्रीकृष्णमुक्तकम् 
उदेतु हृदयाकाशे मम हेरम्बभास्करः ।
उत्साहकमलोल्लासं कुर्वन् विघ्नहिमं नुदन् ॥

अभ्यर्थितः कमलजेन भुवोऽपनेतुं
     भारं बभूव वसुदेवसुतोऽद्भुताङ्गः ।
तातेन यो व्रजमनीयत कंसभीत्या
     कृष्णोऽवतात् स भगवान् हृदयस्थितो नः ॥ १॥

नन्देन नन्दनधिया किल रक्ष्यमाणो
     यः पूतनामनयदन्तिकमन्तकस्य ।
वात्यासुरं च शकटं तु पदा बिभेद
     कृष्णोऽवतात् स भगवान् हृदयस्थितो नः ॥ २॥

मात्रे प्रदर्श्य भुवनं विवृते निजास्ये
     गर्गेण नामनि कृते सह पूर्वजेन ।
जह्ने मनांसि चरितैत्रेर्व्रजवासिनां यः
     कृष्णोडवतात् स भगवान् हृदयस्थितो नः ॥ ३॥

दुश्चेष्टितेन बत संयमितो जनन्या
     पाशैरुलूखल उपासकलोकनिघ्नः ।
भङ्क्त्वार्जुनौ धनदजाववति स्म यो वै
     कृष्णोऽवतात् स भगवान् हृदयस्थितो नः ॥ ४॥

गोवर्धनं गिरिवरं समुपेत्य वत्सान्
     सञ्चारयन् सहबलस्तदुपत्यकासु ।
यो वत्सदानवमहन् बकदानवं च
     कृष्णोऽवतात् स भगवान् हृदयस्थितो नः ॥ ५॥

गोपाभिकानजगरोदरसम्प्रविष्टान्
     दृष्ट्वा स्वयं प्रसभमेत्य गळे प्रवृद्धः ।
प्राणैर्वियोज्य दितिजं स्वजनानपाद् यः
     कृष्णोऽवतात् स भगवान् हृदयस्थितो नः ॥ ६॥

ब्रह्माणमाशु परिदर्शितयोगमायो
     योऽमूमुहत् कृतवयस्यकवत्ससङ्घः ।
प्रीतश्च यः सपदि संस्तुवते च तस्मै
     कृष्णोऽवतात् स भगवान् हृदयस्थितो नः ॥ ७॥

पौगण्डकं वय उपेत्य मनोज्ञवेषो
     वृन्दावने तु पशुपैः सह चारयन् गाः ।
योऽहन् बलेन सह धेनुकदैत्यमुग्रं
     कृष्णोऽवतात् स भगवान् हृदयस्थितो नः ॥ ८॥

क्रीडन् वने सहृदयैः सह गोपवेषं
     ज्येष्ठेन यः सपदि धातितवान् प्रलम्बम् ।
मुञ्जाटवीमुपगतोऽग्निभयादपात् वान् ।
     कृष्णोडवतात् स भगवान् हृदयस्थितो नः ॥ ९॥

यः कालियस्य गरुडस्य कलिन्दजायाः
     कालुष्यमेकपद एव पदा जहार ।
वह्निं समन्तत उपागतमापिबद् यः
     कृष्णोऽवतात् स भगवान् हृदयस्थितो नः ॥ १०॥

यो यज्ञविघ्नकुपितेन्द्रनियुक्तमेधै-
     रुत्सृष्टवारिपरिपीडितमात्मनाथम् ।
गोगोपवृन्दमवितुं धृतवान् महीघ्रं
     कृष्णोऽवतात् स भगवान् हृदयस्थितो नः ॥ ११॥

इन्द्रेण यो गतमदेन कृताभिषेको
     गोविन्द इत्यभिहितस्त्रिदशैस्समेतैः ।
नन्दं जलेशपुरनीतमुपानयद् यः
     कृष्णोऽवतात् स भगवान् हृदयस्थितो नः ॥ १२॥

यः पृष्टनन्दवचसा गतमर्त्यबुद्धीन्
     स्वस्मिन् यथार्थमवगन्तुमुदूढवाञ्छान् ।
आत्मस्वरूपमवबोधयति स्म गोपान्
     कृष्णोऽवतात् स भगवान् हृदयस्थितो नः ॥ १३॥

वृन्दावने चरति चन्द्रकराभिमृष्टे
     वेणुस्वनश्रवणमोहितवल्लवीभिः ।
रासोत्सवं व्यतनुताखिलमोहनं यः
     कृष्णोऽवतात् स भगवान् हृदयस्थितो नः ॥ १४॥

यः शङ्खचूडमवधीदबला हरन्तं
     व्योमं च गोपगणमद्रिगुहां नयन्तम् ।
नन्दं व्यमोचयदहेर्मुनिशापतोऽमुं
     कृष्णोडवतात् स भगवान् हृदयस्थितो नः ॥ १५॥

योऽहन्नरिष्टमसुरं वृषभाकृतिं स्वान्
     सन्त्रासयन्तमपि केशिनमश्वरूपम् ।
श्रीनारदोदितसमस्तमहापदानः
     कृष्णोऽवतात् स भगवान् हृदयस्थितो नः ॥ १६॥

अक्रूरमागतमकृत्रिमभक्तिभाजं
     यो मानयन् सहबलो मधुरां प्रयातः ।
मार्गे प्रदर्श्य परमं महिमानमस्मै
     कृष्णोऽवतात् स भगवान् हृदयस्थितो नः ॥ १७॥

दुर्वादिनं रजकमाशु निपात्य कुब्जा -
     मृज्वीं विधाय च सुदामकवायकाभ्याम् ।
दत्त्वा वरं सपदि यः प्रबभञ्ज चापं
     कृष्णोऽवतात् स भगवान् हृदयस्थितो नः ॥ १८॥

हत्वा गजं झटिति रङ्गगतः सराम-
     श्चाणूरमुष्टिकमुखान् विनिहत्य मल्लान् ।
कंसं गुरुद्रुहमहन् सह सोदरैर्यः
     कृष्णोऽवतात् स भगवान् हृदयस्थितो नः ॥ १९॥

कृत्वा च बन्धनगतौ पितरौ विमुक्तौ
     नन्दं विसृज्य सह बन्धुजनैव्रजाय ।
मातामहं यदुकुलस्य पतिं व्यधाद् यः
     कृष्णोडवतात् स भगवान् हृदयस्थितो नः ॥ २०॥

गर्गात् कृतोपनयनो व्रतमास्थितो यः
     सान्दीपनिं गुरुमुपेत्य गृहीतविद्यः ।
तस्मै मृतार्भकमदाद्घृतपाञ्चजन्यः
     कृष्णोऽवतात् स भगवान् हृदयस्थितो नः ॥ २१॥

आश्वास्य गोपवनिताजनमुद्धवेन
     गत्वा गृहं रमयति स्म वितीर्णगन्धाम् ।
श्वावल्किना हृतपृथात्मजसङ्कटो यः
     कृष्णोऽवतात् स भगवान् हृदयस्थितो नः ॥ २२॥

यो मागधेन समुपाहृतभूमिभारं
     प्राप्ताहवोपकरणो बत चित्रयुद्धम् ।
कृत्वाग्रजेन रहितो बहुशो जहार (सहितो)
     कृष्णोऽवतात् स भगवान् हृदयस्थितो नः ॥ २३॥

रुद्धे पुरे यवनकेन पुरीं विधाय
     यो द्वारकां स्वजनमत्र निवेश्य हृष्टः ।
म्लेच्छं चकार मुचुकुन्दहगग्निदग्धं
     कृष्णोऽवतात् स भगवान् हृदयस्थितो नः ॥ २४॥

मान्धातृसूनुमनुगृह्य जरासुताय
     दत्त्वा जयं श्रुतविदर्भसुताभिलाषः ।
तां राक्षसेन विधिनोदवहच्छ्रियं यः
     कृष्णोऽवतात् स भगवान् हृदयस्थितो नः ॥ २५॥

लब्ध्वा तु शम्बरहृतं तनयं स्मरं यः
     कृत्वा प्रयत्नमयशःपरिमार्जनाय ।
सात्राजितीमपि च जाम्बवतीमवाप
     कृष्णोऽवतात् स भगवान् हृदयस्थितो नः ॥ २६॥

हत्वा स्यमन्तककृते दयितापितृघ्न-
     मक्रूरसीरिहृदिकात्मजसत्यभामाः ।
क्षुब्धाः प्रसन्नमनसश्च कृता हि येन
     कृष्णोऽवतात् स भगवान् हृदयस्थितो नः ॥ २७॥

काळिन्द्यविन्दत पतिं मिहिरात्मजा यं
     विन्दानुविन्दसहजापि च मित्रविन्दा ।
बद्धर्षभं सपदि नाग्नजिती च सत्या
     कृष्णोऽवतात् स भगवान् हृदयस्थितो नः ॥ २८॥

भद्रां च केकयपतेस्तनयामुवाह
     भित्त्वा च लक्षमपरैर्नर पैरभेद्यम् ।
मद्राधिपस्य तनयामपि लक्षणां यः
     कृष्णोऽवतात् स भगवान् हृदयस्थितो नः ॥ २९॥

भौमं निहत्य समुरं तदुपाहृतानां
     स्त्रीणां तु षोडशसहस्रमुदावहद् यः ।
ताभिः पृथगूगृहगताभिररंस्त वै यः
     कृष्णोऽवतात् स भगवान् हृदयस्थितो नः ॥ ३०॥

दातुं तु भौमहृतकुण्डलमिन्द्रमात्रे
     स्वर्गं गतः खगवरेण ससत्यभामः ।
यः स्वस्तरुं सह मदेन जहार शच्याः
     कृष्णोऽवतात् स भगवान् हृदयस्थितो नः ॥ ३१॥

आनर्तनाथतनयापतिनाग्रजेन
     यो द्वारकामधिवसन् निजवल्लभासु ।
एकैकशो दश दशाजनयत् तनूजान्
     कृष्णोऽवतात् स भगवान् हृदयस्थितो नः ॥ ३२॥

यस्त्वर्जुनेन यतिवेषनिगूहितेन
     दुर्योधनप्रियकृतं हलिनं प्रतार्य ।
भद्रां स्वसारमपहारितवान् सुभद्रां
     कृष्णोऽवतात् स भगवान् हृदयस्थितो नः ॥ ३३॥

इन्द्रात्मजेन सह खाण्डवमग्निदग्धं
     कृत्वा मयं च परिरक्ष्य सभामनेन ।
योऽकारयत् प्रियकृते खलु धर्मसूनोः
     कृष्णोऽवतात् स भगवान् हृदयस्थितो नः ॥ ३४॥

भीमेन मागधनृपं युधि घातयित्वा
     तद्बद्धभूपतिगणांश्च विसृज्य भक्तान् ।
योऽयाजयत् ऋतुवरेण हि धर्मसूनुं
     कृष्णोऽवतात् स भगवान् हृदयस्थितो नः ॥ ३५॥

हत्वा तु चैद्यपृथिवीपतिदन्तवक्रा-
     वाजन्मनः प्रभृति सम्भृतमत्सरौ यः ।
तुष्टो बभूव कृतकृत्यतयातिमात्रं
     कृष्णोऽवतात् स भगवान् हृदयस्थितो नः ॥ ३६॥

साल्वं ससौभमखिलानपि मोहयन्तं
     हत्वा ससैन्यमपि पौण्ड्रककाशिपौ यः ।
चक्रे च काशिनगरीं निजचक्रदग्धां
     कृष्णोडवतात् स भगवान् हृदयस्थितो नः ॥ ३७॥

आकृष्टनीलसरिता विविदान्तकर्त्रा
     साम्बापकारविषमीकृतहस्तिनेन ! ।
यस्त्वग्रजेन सह रञ्जितवांस्त्रिलोकीं
     कृष्णोडवतात् स भगवान् हृदयस्थितो नः ॥ ३८॥

अज्ञातभूमिसुरधेन्वपहारदोषात्
     सम्प्राप्तकूपवसतिं कृकलासरूपम् ।
उद्धृत्य यो गमितवान् नृपतिं नृगं स्वः
     कृष्णोऽवतात् स भगवान् हृदयस्थितो नः ॥ ३९॥

मायावलोकनकुतूहलतोऽभियातं
     धर्मं गृहस्थविहितं बहुधा प्रदर्श्य ।
चक्रे प्रसन्नमनसं खलु नारदं यः
     कृष्णोऽवतात् स भगवान् हृदयस्थितो नः ॥ ४०॥

श्रुत्वा निरुद्धमनिरुद्धमुपेत्य बाणं
     जित्वा वृषध्वजगिरा तमथानुगृह्य ।
प्रत्यानयत् सपदि पौत्रमुषान्वितं यः
     कृष्णोऽवतात् स भगवान् हृदयस्थितो नः ॥ ४१॥

दारिद्र्यतप्तदयितावचसा समेतं
     स्वस्मै प्रदत्तपृथुकप्रसृतिं कुचेलम् ।
भूत्या जितामरपतिं कृतवान् क्षणाद् यः
     कृष्णोऽवतात् स भगवान् हृदयस्थितो नः ॥ ४२॥

सूर्योपरागसमये भृगुवर्यतीर्थ-
     स्नानार्थमागतनृपर्षिसुहृत्समाजे ।
यज्ञोत्सवं समतनोदृषिभिः पितुर्यः
     कृष्णोऽवतात् स भगवान् हृदयस्थितो नः ॥ ४३॥

मात्रे तु कंसनीहतांस्तनयान् प्रदर्श्य
     वैदेहभूपतिवृषश्रुतदेवविप्रौ ।
अन्वग्रहीद् युगपदेत्य गृहं तयोर्यः
     कृष्णोऽवतात् स भगवान् हृदयस्थितो नः ॥ ४४॥

उत्पाद्य घोरसमरं कुरुपाण्डवानां
     भारं भुवो बत जहार निरायुधो यः ।
धर्मात्मजं च जयिनं कृतवान् सधर्मं
     कृष्णोऽवतात् स भगवान् हृदयस्थितो नः ॥ ४५॥

तीर्थाप्लुते मुनिजनोज्झितसूतहत्यं
     स्विष्टक्रतुं निहतवल्कलमप्रजं यः ।
आनन्दयच्चिरवियुक्तमुपेत्य हृष्टः
     कृष्णोऽवतात् स भगवान् हृदयस्थितो नः ॥ ४६॥

ज्येष्ठेन रुकमिणि हतेऽतिबलेऽक्षगोष्ठयां
     कालिङ्गभूपदशनांश्च निपात्य सेषात् ।
सञ्चप्रियाञ्च समरञ्जयमात्मना यः
(तञ्चप्रियां च समरञ्जयदात्मना यः)
     कृष्णोऽवतात् स भगवान् हृदयस्थितो नः ॥ ४७॥

पार्थेन यः सह पदं परमं स्वमेत्य
     स्वीकृत्य नष्टतनयान् द्विजपुङ्गवाय ।
दत्त्वा वयस्यमकरोत् सफलप्रतिज्ञं
     कृष्णोऽवतात् स भगवान् हृदयस्थितो नः ॥ ४८॥

मूर्त्या गिरा मधुरया स्मितवीक्षणाद्यै-
     राकृष्टसर्वकरणाः सकलाश्च देव्यः ।
आनन्दवारिधिगता न विदुर्यतोऽन्यत्
     कृष्णोऽवतात् स भगवान् हृदयस्थितो नः ॥ ४९॥

यो विप्रशापहतमात्मकुलं निशम्य
     वैराग्ययुक्तमनसौ पितरौ मुमुक्षू ।
श्रीनारदेन कृतवान् विदितात्मतत्त्वौ
     कृष्णोऽवतात् स भगवान् हृदयस्थितो नः ॥ ५०॥

प्रोवाच यः स्वमतमुत्तममुद्धवाय
     यं सूरयो जगति भागवतं वदन्ति ।
पीतासवं च कृतवान् कुलमात्मशेषं
     कृष्णोऽवतात् स भगवान् हृदयस्थितो नः ॥ ५१॥

कीर्ति वितत्य भुवने सकलाघहन्त्रीं
     यो दैवतैरनुमतो भवपद्मजाद्यैः ।
व्याधेन विद्धचरणो गतवान् स्वकाष्ठां
     कृष्णोऽवतात् म भगवान् हृदयस्थितो नः ॥ ५२॥

श्रीकृष्णमुक्तकमिदं पठतां जनानां
     यः पातकानि सकलानि विधूय सद्यः ।
भक्तिं स्थिरां स्वविषयां विदधाति तुष्टः
     कृष्णोऽवतात् स भगवान् हृदयस्थितो नः ॥ ५३॥

गोपात्मजा व्रतकृशाः परिहासपूर्वं
     योऽन्वग्रहीत् तदभिलाषसमर्थनेन ।
चक्रे च यो द्विजसतीः सफलात्मभक्तीः
     कृष्णोऽवतात् स भगवान् हृदयस्थितो नः ॥ ५४॥

कृष्णः कृष्णः कृष्ण इत्यन्तकाले
     जल्पन् जन्तुर्जीवित यो जहाति ।
आद्यः शब्दः कल्पते तस्य मुक्त्यै
     व्रीळानम्रौ तिष्ठतोऽन्यावृणार्थौ ॥ ५५॥

इति श्रीकृष्णमुक्तकं सम्पूर्णम् ।



