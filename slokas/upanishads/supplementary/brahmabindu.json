{
    "१": "अमृतबिन्दूपनिषद्वेद्यं यत्परमाक्षरम् ।\nतदेव हि त्रिपाद्रामचन्द्राख्यं नः परा गतिः ॥\n\nॐ सहनाववत्विति शान्तिः ॥\n\nॐ मनो हि द्विविधं प्रोक्तं शुद्धं चाशुद्धमेव च ।\nअशुद्धं कामसङ्कल्पं शुद्धं कामविवर्जितम्",
    "२": "मन एव मनुष्याणां कारणं बन्धमोक्षयोः ।\nबन्धाय विषयासक्तं मुक्त्यै निर्विषयं स्मृतम्",
    "३": "यतो निर्विषयस्यास्य मनसो मुक्तिरिष्यते ।\nतस्मान्निर्विषयं नित्यं मनः कार्यं मुमुक्षुणा",
    "४": "निरस्तविषयासङ्गं सन्निरुद्धं मनो हृदि ।\nयदा यात्युन्मनीभावं तदा तत्परमं पदम्",
    "५": "तावदेव निरोद्धव्यं यावद्धृदि गतं क्षयम् ।\nएतज्ज्ञानं च ध्यानं च अतोऽन्यो ग्रन्थविस्तरः",
    "६": "नैव चिन्त्यं न वाचिन्त्यमचिन्त्यं चिन्त्यमेव च ।\nपक्षपात विनिर्मुक्तं ब्रह्म सम्पद्यते तदा",
    "७": "स्वरेण सन्ध्ययेद्योगमस्वरं भावयेत्परम् ।\nअस्वरेण हि भावेन भावो नाभाव इष्यते",
    "८": "तदेव निष्कलं ब्रह्म निर्विकल्पं निरञ्जनम् ।\nतद्ब्रह्माहमिति ज्ञात्वा ब्रह्म सम्पद्यते ध्रुवम्",
    "९": "निर्विकल्पमनन्तं च हेतुदृष्टान्तवर्जितम् ।\nअप्रमेयमनादिं च ज्ञात्वा च परमं शिवम्",
    "१०": "न निरोधो न चोत्पत्तिर्न बद्धो न च साधकः ।\nन मुमुक्षुर्न वै मुक्त इत्येषा परमार्थता",
    "११": "एक एवात्मा मन्तव्यो जाग्रत्स्वप्नसुषुप्तिषु ।\nस्थानत्रयाद्व्यतीतस्य पुनर्जन्म न विद्यते",
    "१२": "एक एव हि भूतात्मा भूते भूते व्यवस्थितः ।\nएकधा बहुधा चैव दृश्यते जलचन्द्रवत्",
    "१३": "घटसंवृतमाकाशं लीयमाने घटे यथा ।\nघटो लीयेत नाकाशं तद्वज्जीवो नभोपमः",
    "१४": "घटवद्विधाकारं भिद्यमानं पुनः पुनः ।\nतद्भग्नं न च जानाति स जानाति च नित्यशः",
    "१५": "शब्दमायावृतो यावत्तावत्तिष्ठति पुष्करे ।\nभिन्ने तमसि चैकत्वमेक एवानुपश्यति",
    "१६": "शब्दाक्षरं परं ब्रह्म तस्मिन्क्षीणे यदक्षरम् ।\nतद्विद्वानक्षरं ध्यायेद्यदीच्छेच्छान्तिमात्मनः",
    "१७": "द्वे विद्ये वेदितव्ये तु शब्दब्रह्म परं च यत् ।\nशब्दब्रह्मणि निष्णातः परं ब्रह्माधिगच्छति",
    "१८": "ग्रन्थमभ्यस्य मेधावी ज्ञानविज्ञानतत्परः ।\nपलालमिव धान्यार्थी त्यजेद्ग्रन्थमशेषतः",
    "१९": "गवामनेकवर्णानां क्षीरस्याप्येकवर्णता ।\nक्षीरवत्पश्यते ज्ञानं लिङ्गिनस्तु गवां यथा",
    "२०": "घृतमिव पयसि निगूढं भूते भूते च वसति विज्ञानम् ।\nसततं मन्थयितव्यं मनसा मन्थानभूतेन",
    "२१": "ज्ञाननेत्रं समाधाय चोद्धरेद्वह्निवत्परम् ।\nनिष्कलं निर्मलं शान्तं तद्ब्रह्माहमिति स्मृतम्",
    "२२": "सर्वभूताधिवासं च यद्भूतेषु वसत्यपि ।\nसर्वानुग्राहकत्वेन तदस्म्यहं वासुदेवः तदस्म्यहं वासुदेव\nइति"
}