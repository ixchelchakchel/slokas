{
    "१": "ॐ भद्रं कर्णेभिः श‍ृणुयाम देवा भद्रं पश्येमाक्षभिर्यजत्राः ।\nस्थिरैरङ्गैस्तुष्टुवांसस्तनूभिर्व्यशेम देवहितं यदायुः ।\nस्वस्ति न इन्द्रो वृद्धश्रवाः स्वस्ति नः पूषा विश्ववेदाः ।\nस्वस्ति नस्तार्क्ष्योऽरिष्टनेमिः स्वस्ति नो बृहस्पतिर्दधातु ।\n\nॐ शान्तिः शान्तिः शान्तिः ।\n\n॥ अथ प्रथम खंडः ॥\n\nहरिः ॐ । श्रीमहाविष्णुं सच्चिदानन्दलक्षणं रामचन्द्रं\nदृष्ट्वा सर्वाङ्गसुन्दरं मुनयो वनवासिनो विस्मिता बभूवुः  ।\nतं होचुर्नोऽवद्यमवतारान्वै गण्यन्ते आलिङ्गामो भवन्तमिति ।\nभवान्तरे कृष्णावतारे यूयं गोपिका भूत्वा मामालिङ्गथ\nअन्ये येऽवतारास्ते हि गोपा न स्त्रीश्च नो कुरु । अन्योन्यविग्रहं\nधार्यं तवाङ्गस्पर्शनादिह । शाश्वतस्पर्शयितास्माकं\nगृण्हीमोऽवतारान्वयम्",
    "२": "रुद्रादीनां वचः शुत्वा प्रोवाच भगवान्स्वयम्  ।\nअङ्गसङ्गं करिष्यामि भवद्वाक्यं करोम्यहम्",
    "३": "मोदितास्ते सुरा सर्वे कृतकृत्याधुना वयम्  ।\nयो नन्दः परमानन्दो यशोदा मुक्तिगेहिनी",
    "४": "(मौक्तिगेहिनी)\n\nमाया सा त्रिविधा प्रोक्ता सत्त्वराजसतामसी  ।\nप्रोक्ता च सात्त्विकी रुद्रे भक्ते ब्रह्मणि राजसी",
    "५": "तामसी दैत्यपक्षेषु माया त्रेधा ह्युदाहृता  ।\nअजेया वैष्णवी माया जप्येन च सुता पुरा",
    "६": "(अजेया)\n\nदेवकी ब्रह्मपुत्रा सा या वेदैरुपगीयते  ।\nनिगमो वसुदेवो यो वेदार्थः कृष्णरामयोः",
    "७": "स्तुवते सततं यस्तु सोऽवतीर्णो महीतले  ।\nवने वृन्दावने क्रीडङ्गोपगोपीसुरैः सह",
    "८": "गोप्यो गाव ऋचस्तस्य यष्टिका कमलासनः  ।\nवंशस्तु भगवान् रुद्रः श‍ृङ्गमिन्द्रः सगोसुरः",
    "९": "गोकुलं वनवैकुण्ठं तापसास्तत्र ते द्रुमाः  ।\nलोभक्रोधादयो दैत्याः कलिकालस्तिरस्कृतः",
    "१०": "गोपरूपो हरिः साक्षान्मायाविग्रहधारणः  ।\nदुर्बोधं कुहकं तस्य मायया मोहितं जगत्",
    "११": "दुर्जया सा सुरैः सर्वैर्धृष्टिरूपो भवेद्द्विजः  ।\nरुद्रो येन कृतो वंशस्तस्य माया जगत्कथम्",
    "१२": "बलं ज्ङानं सुराणां वै तेषां ज्ङानं हृतं क्षणात्  ।\nशेषनागो भवेद्रामः कृष्णो ब्रह्मैव शाश्वतम्",
    "१३": "अष्टावष्टसहस्रे द्वे शताधिक्यः स्त्रियस्तथा  ।\nऋचोपनिषदस्ता वै ब्रह्मरूपा ऋचः स्त्रियाः",
    "१४": "द्वेषश्चाणूरमल्लोऽयं मत्सरो मुष्टिको जयः  ।\nदर्पः कुवलयापीडो गर्वो रक्षः खगो बकः",
    "१५": "दया सा रोहिणी माता सत्यभामा धरेति वै  ।\nअघासुरो महाव्याधिः कलिः कंसः स भूपतिः",
    "१६": "शमो मित्रः सुदामा च सत्याक्रूरोद्धवो दमः  ।\nयः शङ्खः स स्वयं विष्णुर्लक्ष्मीरूपो व्यवस्थितः",
    "१७": "दुग्धसिन्धौ समुत्पन्नो मेघघोषस्तु संस्मृतः  ।\nदुग्धोदधिः कृतस्तेन भग्नभाण्डो दधिगृहे",
    "१८": "क्रीडते बालको भूत्वा पूर्ववत्सुमहोदधौ  ।\nसंहारार्थं च शत्रूणां रक्षणाय च संस्थितः",
    "१९": "कृपार्थे सर्वभूतानां गोप्तारं धर्ममात्मजम्  ।\nयत्स्रष्टुमीश्वरेणासीत्तच्चक्रं ब्रह्मरूपदृक्",
    "२०": "जयन्तीसंभवो वायुश्चमरो धर्मसंज्ङितः  ।\nयस्यासौ ज्वलनाभासः खड्गरूपो महेश्वरः",
    "२१": "कश्यपोलूखलः ख्यातो रज्जुर्माताऽदितिस्तथा  ।\nचक्रं शङ्खं च संसिद्धिं बिन्दुं च सर्वमूर्धनि",
    "२२": "यावन्ति देवरूपाणि वदन्ति विभुधा जनाः  ।\nनमन्ति देवरूपेभ्य एवमादि न संशयः",
    "२३": "गदा च काळिका साक्षात्सर्वशत्रुनिबर्हिणी  ।\nधनुः शार्ङ्गं स्वमाया च शरत्कालः सुभोजनः",
    "२४": "अब्जकाण्डं जगत्बीजं धृतं पाणौ स्वलीलया  ।\nगरुडो वटभाण्डीरः सुदामा नारदो मुनिः",
    "२५": "वृन्दा भक्तिः क्रिया बुद्धिः सर्वजन्तुप्रकाशिनी  ।\nतस्मान्न भिन्नं नाभिन्नमाभिर्भिन्नो न वै विभुः  ।\nभूमावुत्तारितं सर्वं वैकुण्ठं स्वर्गवासिनाम्"
}