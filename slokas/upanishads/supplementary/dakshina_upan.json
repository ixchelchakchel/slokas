{
    "१": "यन्मौनव्याख्यया मौनिपटलं क्षणमात्रतः ।\nमहामौनपदं याति स हि मे परमा गतिः ॥\n\nॐ सह नाववतु । सह नौ भुनक्तु । सह वीर्यं करवावहै ।\nतेजस्विनावधीतमस्तु मा विद्विषावहै ॥\n\nॐ शान्तिः शान्तिः शान्तिः ॥\n\nॐ ब्रह्मावर्ते महाभाण्डीरवटमूले महासत्राय समेता\nमहर्षयः शौनकादयस्ते ह समित्पाणयस्तत्त्वजिज्ञासवो\nमार्कण्डेयं चिरऽजीविनमुपसमेत्य पप्रच्छुः केन त्वं\nचिरं जीवसि केन वानन्दमनुभवसीति । परमरहस्यशिव-\nतत्त्वज्ञानेनेति स होवाच । किं तत्परमरहस्यशिवतत्त्वज्ञानम् ।\nतत्र को देवः । के मन्त्राः । को जपः । का मुद्रा । का निष्ठा ।\nकिं तज्ज्ञानसाधनम् । कः परिकरः । को बलिः । कः कालः ।\nकिं तत्स्थानमिति । स होवाच । येन दक्षिणामुखः शिवोऽपरोक्षीकृतो\nभवति तत्परमरहस्यशिवतत्त्वज्ञानम् । यः सर्वोपरमे काले\nसर्वानात्मन्युपसंहृत्य स्वात्मानन्दसुखे मोदते प्रकाशते\nवा स देवः । अत्रैते मन्त्ररहस्यश्लोका भवन्ति । मेधा\nदक्षिणामूर्तिमन्त्रस्य ब्रह्मा ऋषिः । गायत्री छन्दः ।\nदेवता दक्षिणास्यः । मन्त्रेणाङ्गन्यासः । ॐ आदौ नम उच्चार्य\nततो भगवते पदम् । दक्षिणेति पदं पश्चान्मूर्तये पदमुद्धरेत्",
    "२": "अस्मच्छब्दं चतुर्थ्यन्तं मेधां प्रज्ञां पदं वदेत् ।\nसमुच्चार्य ततो वायुबीजं च्छं च ततः पठेत् ।\nअग्निजायां ततस्त्वेष चतुर्विंशाक्षरो मनुः",
    "३": "ध्यानम् ॥\n\nस्फटिकरजतवर्णं मौक्तिकीमक्षमाला-\nममृतकलशविद्यां ज्ञानमुद्रां कराग्रे ।\nदधतमुरगकक्ष्यं चन्द्रचूडं त्रिनेत्रं\nविधृतविविधभूषं दक्षिणामूर्तिमीडे",
    "४": "मन्त्रेण न्यासः ।\nआदौ वेदादिमुच्चार्य स्वराद्यं सविसर्गकम् ।\nपञ्चार्णं तत उद्धृत्य अन्तरं सविसर्गकम् ।\nअन्ते समुद्धरेत्तारं मनुरेष नवाक्षरः",
    "५": "मुद्रां भद्रार्थदात्रीं स परशुहरिणं बाहुभिर्बाहुमेकं\nजान्वासक्तं दधानो भुजगबिलसमाबद्धकक्ष्यो वटाधः ।\nआसीनश्चन्द्रखण्डप्रतिघटितजटाक्षीरगौरस्त्रिनेत्रो\nदद्यादाद्यः शुकाद्यैर्मुनिभिरभिवृतो भावशुद्धिं भवो नः",
    "६": "मन्त्रेण न्यासः ब्रह्मर्षिन्यासः -\nतारं ब्रूंनम उच्चार्य मायां वाग्भवमेव च ।\nदक्षिणापदमुच्चार्य ततः स्यान्मूर्तये पदम्",
    "७": "ज्ञानं देहि पदं पश्चाद्वह्निजायां ततो न्यसेत् ।\nमनुरष्टादशार्णोऽयं सर्वमन्त्रेषु गोपितः",
    "८": "भस्मव्यापाण्डुरङ्गः शशिशकलधरो ज्ञानमृद्राक्षमाला-\nवीणापुस्तैर्विराजत्करकमलधरो योगपट्टाभिरामः ।\nव्याख्यापीठे निषण्णो मुनिवरनिकरैः सेव्यमानः प्रसन्नः\nसव्यालः कृत्तिवासाः सततमवतु नो दक्षिणामूर्तिरीशः",
    "९": "मन्त्रेण न्यासः । [ब्रह्मर्षिन्यासः ।]\nतारं परं रमाबीजं वदेत्सांबशिवाय च ।\nतुभ्यं चानलजायां मनुर्द्वादशवर्णकः",
    "१०": "वीणां करैः पुस्तकमक्षमालां\nबिभ्राणमभ्राभगलं वराढ्यम् ।\nफणीन्द्रकक्ष्यं मुनिभिः शुकाद्यैः\nसेव्यं वटाधः कृतनीडमीडे",
    "११": "विष्णू ऋषिरनुष्टुप् छन्दः । देवता दक्षिणास्यः ।\nमन्त्रेण न्यासः ।\nतारं नमो भगवते तुभ्यं वटपदं ततः ।\nमूलेति पदमुच्चार्य वासिने पदमुद्धरेत्",
    "१२": "प्रज्ञामेधापदं पश्चादादिसिद्धिं ततो वदेत् ।\nदायिने पदमुच्चार्य मायिने नम उद्धरेत्",
    "१३": "वागीशाय ततः पश्चान्महाज्ञानपदं ततः ।\nवह्निजायां ततस्त्वेष द्वात्रिंशद्वर्णको मनुः ।\nआनुष्टुभो मन्त्रराजः सर्वमन्त्रोत्तमोतमः",
    "१४": "ध्यानम् ।\nमुद्रापुस्तकवह्निनागविलसद्बाहुं प्रसन्नाननं\nमुक्ताहारविभूषणं शशिकलाभास्वत्किरीटोज्ज्वलम् ।\nअज्ञानापहमादिमादिमगिरामर्थं भवानीपतिं\nन्यग्रोधान्तनिवासिनं परगुरुं ध्यायाम्यभीष्टाप्तये",
    "१५": "मौनमुद्रा ।\nसोऽहमिति यावदास्थितिः सनिष्ठा भवति ।\nतदभेदेन मन्त्राम्रेडनं ज्ञानसाधनम् ।\nचित्ते तदेकतानता परिकरः । अङ्गचेष्टार्पणं बलिः ।\nत्रीणि धामानि कालः । द्वादशान्तपदं स्थानमिति ।\nते ह पुनः श्रद्दधानास्तं प्रत्यूचुः ।\nकथं वाऽस्योदयः । किं स्वरूपम् । को वाऽस्योपासक इति ।\nस होवाच ।\nवैराग्यतैलसम्पूर्णे भक्तिवर्तिसमन्विते ।\nप्रबोधपूर्णपात्रे तु ज्ञप्तिदीपं विलोकयेत्",
    "१६": "मोहान्धकारे निःसारे उदेति स्वयमेव हि ।\nवैराग्यमरणिं कृत्वा ज्ञानं कृत्वोत्तरारणिम्",
    "१७": "गाढतामिस्रसंशान्त्यै गूढमर्थं निवेदयेत् ।\nमोहभानुजसंक्रान्तं विवेकाख्यं मृकण्डुजम्",
    "१८": "तत्त्वाविचारपाशेन बद्धं द्वैतभयातुरम् ।\nउज्जीवयन्निजानन्दे स्वस्वरूपेण संस्थितः",
    "१९": "शेमुषी दक्षिणा प्रोक्ता सा यस्याभीक्षणे मुखम् ।\nदक्षिणाभिमुखः प्रोक्तः शिवोऽसौ ब्रह्मवादिभिः",
    "२०": "सर्गादिकाले भगवान्विरिञ्चि-\nरुपास्यैनं सर्गसामर्थ्यमाप्य ।\nतुतोष चित्ते वाञ्छितार्थांश्च लब्ध्वा\nधन्यः सोपास्योपासको भवति धाता"
}