{
    "१": "प्रगलितनिजमायोऽहं निस्तुलदृशिरूपवस्तुमात्रोऽहम् ।\nअस्तमिताहन्तोऽहं प्रगलितजगदीशजीवभेदोऽहम्",
    "२": "प्रत्यगभिन्नपरोऽहं विध्वस्ताशेषविधिनिषेधोऽहम् ।\nसमुदस्ताश्रमितोऽहं प्रविततसुखपूर्णसंविदेवाहम्",
    "३": "साक्ष्यहमनपेक्षोऽहं निजमहिम्नि संस्थितोऽहमचलोऽहम् ।\nअजरोऽहमव्ययोऽहं पक्षविपक्षादिभेदविधुरोऽहम्",
    "४": "अवबोधैकरसोऽहं मोक्षानन्दैकसिन्धुरेवाहम् ।\nसूक्ष्मोऽहमक्षरोऽहं विगलितगुणजालकेवलात्माऽहम्",
    "५": "निस्त्रैगुण्यपदोऽहं कुक्षिस्थानेकलोककलनोऽहम् ।\nकूटस्थचेतनोऽहं निष्क्रियधामाहमप्रतर्क्योऽहम्",
    "६": "एकोऽहमविकलोऽहं निर्मलनिर्वाणमूर्तिरेवाहम् ।\nनिरवयोऽहमजोऽहं केवलसन्मात्रसारभूतोऽहम्",
    "७": "निरवधिनिजबोधोऽहं शुभतरभावोऽहमप्रभेद्योऽहम् ।\nविभुरहमनवद्योऽहं निरवधिनिःसीमतत्त्वमात्रोऽहम्",
    "८": "वेद्योऽहमगमास्तैराराध्योऽहं सकलभुवनहृद्योऽहम् ।\nपरमानन्दघनोऽहम् परमानन्दैकभूमरूपोऽहम्",
    "९": "शुद्धोऽहमद्वयोऽहं सन्ततभावोऽहमादिशून्योऽहम् ।\nशमितान्तत्रितयोऽहं बद्धो मुक्तोऽहमद्भुतात्माहम्",
    "१०": "शुद्धोऽहमान्तरोऽहं शाश्वतविज्ञानसमरसात्माहम् ।\nशोधितपरतत्त्वोऽहं बोधानन्दैकमूर्तिरेवाहम्",
    "११": "विवेकयुक्तिबुद्ध्याहं जानाम्यात्मानमद्वयम् ।\nतथापि बन्धमोक्षादिव्यवहारः प्रतीयते",
    "१२": "निवृत्तोऽपि प्रपञ्चो मे सत्यवद्भाति सर्वदा ।\nसर्पादौ रज्जुसत्तेव ब्रह्मसत्तैव केवलम् ।\nप्रपञ्चाधाररूपेण वर्ततेऽतो जगन्न हि",
    "१३": "यथेक्षुरससंव्याप्ता शर्करा वर्तते तथा ।\nअद्वयब्रह्मरूपेण व्याप्तोऽहं वै जगत्त्रयम्",
    "१४": "ब्रह्मादिकीटपर्यन्ताः प्राणिनो मयि कल्पिताः ।\nबुद्बुदादिविकारान्तस्तरङ्गः सागरे यथा",
    "१५": "तरङ्गस्थं द्रवं सिन्धुर्न वाञ्छति यथा तथा ।\nविषयानन्दवाञ्छा मे मा भूदानन्दरूपतः",
    "१६": "दारिद्र्याशा यथा नास्ति सम्पन्नस्य तथा मम ।\nब्रह्मानन्दे निमग्नस्य विषयाशा न तद्भवेत्",
    "१७": "विषं दृष्ट्वाऽमृतं दृष्ट्वा विषं त्यजति बुद्धिमान् ।\nआत्मानमपि दृष्ट्वाहमनात्मानं त्यजाम्यहम्",
    "१८": "घटावभासको भानुर्घटनाशे न नश्यति ।\nदेहावभासकः साक्षी देहनाशे न नश्यति",
    "१९": "न मे बन्धो न मे मुक्तिर्न मे शास्त्रं न मे गुरुः ।\nमायामात्रविकासत्वान्मायातीतोऽहमद्वयः",
    "२०": "प्राणाश्चलन्तु तद्धर्मैः कामैर्वा हन्यतां मनः ।\nआनन्दबुद्धिपूर्णस्य मम दुःखं कथं भवेत्",
    "२१": "आत्मानमञ्जसा वेद्मि क्वाप्यज्ञानं पलायितम् ।\nकर्तृत्वमद्य मे नष्टं कर्तव्यं वापि न क्वचित्",
    "२२": "ब्राह्मण्यं कुलगोत्रे च नामसौन्दर्यजातयः ।\nस्थूलदेहगता एते स्थूलाद्भिन्नस्य मे नहि",
    "२३": "क्षुत्पिपासान्ध्यबाधिर्यकामक्रोधादयोऽखिलाः ।\nलिङ्गदेहगता एते ह्यलिङ्गस्य न सन्ति हि",
    "२४": "जडत्वप्रियमोदत्वधर्माः कारणदेहगाः ।\nन सन्ति मम नित्यस्य निर्विकारस्वरूपिणः",
    "२५": "उलूकस्य यथा भानुरन्धकारः प्रतीयते ।\nस्वप्रकाशे परानन्दे तमो मूढस्य जायते",
    "२६": "चक्षुर्दृष्टिनिरोधेऽभ्रैः सूर्यो नास्तीति मन्यते ।\nतथाऽज्ञानावृतो देही ब्रह्म नास्तीति मन्यते",
    "२७": "यथामृतं विषाद्भिन्नं विषदोषैर्न लिप्यते ।\nन स्पृशामि जडाद्भिन्नो जडदोषान्प्रकाशतः",
    "२८": "स्वल्पापि दीपकणिका बहुलं नाशयेत्तमः ।\nस्वल्पोऽपि बोधो निबिडे बहुलं नाशयेत्तमः",
    "२९": "कालत्रये यथा सर्पो रज्जौ नास्ति तथा मयि ।\nअहङ्कारादिदेहान्तं जगन्नास्त्यहमद्वयः",
    "३०": "चिद्रूपत्वान्न मे जाड्यं सत्यत्वान्नानृतं मम ।\nआनन्दत्वान्न मे दुःखमज्ञानाद्भाति सत्यवत्"
}