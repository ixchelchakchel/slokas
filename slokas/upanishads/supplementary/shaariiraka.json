{
    "१": "तत्त्वग्रामोपायसिद्धं परतत्त्वस्वरूपकम् ।\nशारीरोपनिषद्वेद्यं श्रीरामब्रह्म मे गतिः ॥\n\nॐ सह नाववतु । सह नौ भुनक्तु । सह वीर्यं करवावहै ।\nतेजस्वि नावधीतमस्तु । मा विद्विषावहै ॥\n\nॐ   शान्तिः   शान्तिः   शान्तिः ॥\n\nॐ अथातः पृथिव्यादिमहाभूतानां समवायं शरीरम् ।\nयत्कठिनं सा पृथिवी यद्द्रवं तदापो यदुष्णं तत्तेजो यत्संचरति\nस वायुर्यत्सुषिअरं तदाकाशम्\nश्रोत्रादीनि ज्ञानेन्द्रियाणि । श्रोत्रमाकाशे वायौ त्वगग्नौ चक्षुरप्सु\nजिह्वा पृथिव्यां घ्राणमिति ।\nएवमिन्द्रियाणां यथाक्रमेण शब्दस्पर्शरूपरसगन्धाश्चैते\nविषयाः पृथिव्यादिमहाभूतेषु क्रमेणोत्पन्नाः ।\nवाक्पाणिपादपायूपस्थाख्यानि कर्मेन्द्रियाणि ।\nतेषां क्रमेण वचनादानगमनविसर्गानन्दश्चैते विषयाः\nपृथिव्यादिमहाभूतेषु क्रमेणोत्पनाः ।\nमनोबुद्धिरहङ्कारश्चित्तमत्यन्तःकरणचतुष्टयम् ।\nतेषां क्रमेण सङ्कल्पविकल्पाध्यवसायाभिमानावधारणास्वरूपश्चैते\nविषयाः ।\nमनःस्थानं गलान्तं बुद्धेर्वदनमहङ्कारस्य हृदयं चित्तस्य नाभिरिति ।\nअस्थिचर्मनाडीरोममांसाश्चेति पृथिव्यंशाः ।\nमूत्रश्लेष्मरक्तशुक्रस्वेदा अबंशाः ।\nक्षुत्तृष्णालस्यमोहमैथुनान्यग्नेः ।\nप्रचारणविलेखनस्थूलाक्ष्युन्मेषनिमेषादि वायोः ।\nकामक्रोधलोभमोहभयान्याकाशस्य ।\nशब्दस्पर्शरूपरसगन्धाः पृथिवीगुणाः ।\nशब्दस्पर्शरूपरसाश्चापां गुणाः ।\nशब्दस्पर्शरूपाण्यग्निगुणाः ।\nशब्दस्पर्षाविति वायुगुणौ ।\nशब्द एक आकाशस्य ।\nसात्त्विकराजसतामसलक्षणानि त्रयो गुणाः ॥\n\nअहिंसा सत्यमस्तेयब्रह्मचर्यापरिग्रहाः ।\nअक्रोधो गुरुशुश्रुषा शौचं सन्तोष आर्जवम्",
    "२": "अमानित्वमदम्भित्वमास्तिकत्वमहिंस्रता ।\nएते सर्वे गुणा ज्ञेयाः सात्त्विकस्य विशेषतः",
    "३": "अहं कर्ताऽस्म्यहं भोक्ताऽस्म्यहं वक्ताऽभिमानवान् ।\nएते गुणा राजसस्य प्रोच्यन्ते ब्रह्मवित्तमैः",
    "४": "निद्रालस्ये मोहरागौ मैथुनं चौर्यमेव च ।\nएते गुणस्तामसस्य प्रोच्यन्ते ब्रह्मवादिभिः",
    "५": "ऊर्ध्वे सात्विको मध्ये रजसोऽधस्तामस इति ।\nसत्यज्ञानं सात्त्विकम् । धर्मज्ञानं राजसम् । तिमिरान्धं तामसमिति ।\nजाग्रत्स्वप्नसुषुप्तितुरीयमिति चतुर्विधा अवस्थाः ।\nज्ञानेन्द्रियकर्मेन्द्रियान्तःकरणचतुष्टयं चतुर्दशकरणयुक्तं जाग्रत् ।\nअन्तःकरणचतुष्टयैरेव संयुक्तः स्वप्नः ।\nचित्तैककरणा सुषुप्तिः ।\nकेवलजीवयुक्तमेव तुरीयमिति ।\nउन्मीलितनिमीलितमध्यस्थजीवपरमात्मनोर्मध्ये जीवात्मा क्षेत्रज्ञ इति विज्ञायते ॥\n\nबुद्धिकर्मेन्द्रियप्राणपञ्चकैर्मनसा धिया ।\nशरीरं सप्तदशभिः सूक्ष्मं तल्लिङ्गमुच्यते",
    "६": "मनो बुद्धिरहङ्कारः खानिलाग्निजलानि भूः ।\nएताः प्रकृतयस्त्वष्टौ विकाराः षोडशापरे",
    "७": "श्रोत्रं त्वक्चक्षुषी जिह्वा घ्राणं चैव तु पञ्चमम् ।\nपायूपस्थौ करौ पादौ वाक्चैव दशमी मता",
    "८": "शब्दः स्पर्शश्च रूपं च रसो गन्धस्तथैव च ।\nत्रयोविंशतिरेतानि तत्त्वानि प्रकृतानि तु ।\nचतुर्विंशतिरव्यक्तं प्रधानं पुरुषः परः"
}