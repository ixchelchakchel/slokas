{
    "१": "ॐ वज्रसूचीं प्रवक्ष्यामि शास्त्रमज्ञानभेदनम्  ।\nदूषणं ज्ञानहीनानां भूषणं ज्ञानचक्षुषाम्",
    "२": "ब्राह्मक्षत्रियवैष्यशूद्रा इति चत्वारो वर्णास्तेषां वर्णानां ब्राह्मण एव\nप्रधान इति वेदवचनानुरूपं स्मृतिभिरप्युक्तम्  ।\nतत्र चोद्यमस्ति को वा ब्राह्मणो नाम किं जीवः किं देहः किं जातिः किं\nज्ञानं किं कर्म किं धार्मिक इति ॥",
    "३": "तत्र प्रथमो जीवो ब्राह्मण इति चेत् तन्न । अतीतानागतानेकदेहानां\nजीवस्यैकरूपत्वात् एकस्यापि कर्मवशादनेकदेहसंभवात् सर्वशरीराणां\nजीवस्यैकरूपत्वाच्च । तस्मात् न जीवो ब्राह्मण इति ॥",
    "४": "तर्हि देहो ब्राह्मण इति चेत् तन्न । आचाण्डालादिपर्यन्तानां मनुष्याणां\nपञ्चभौतिकत्वेन देहस्यैकरूपत्वात्\nजरामरणधर्माधर्मादिसाम्यदर्शनत् ब्राह्मणः श्वेतवर्णः क्षत्रियो\nरक्तवर्णो वैश्यः पीतवर्णः शूद्रः कृष्णवर्णः इति नियमाभावात् ।\nपित्रादिशरीरदहने पुत्रादीनां ब्रह्महत्यादिदोषसंभवाच्च ।\nतस्मात् न देहो ब्राह्मण इति ॥",
    "५": "तर्हि जाति ब्राह्मण इति चेत् तन्न । तत्र जात्यन्तरजन्तुष्वनेकजातिसंभवात् महर्षयो बहवः सन्ति । ऋष्यश‍ृङ्गो मृग्याः, कौशिकः कुशात्, जाम्बूको जाम्बूकात्, वाल्मीको वाल्मीकात्, व्यासः कैवर्तकन्यकायाम्, शशपृष्ठात् गौतमः, वसिष्ठ उर्वश्याम्, अगस्त्यः कलशे जात इति श‍ृतत्वात् । एतेषां जात्या विनाप्यग्रे ज्ञानप्रतिपादिता ऋषयो बहवः सन्ति । तस्मात् न जाति ब्राह्मण इति ॥",
    "६": "तर्हि ज्ञानं ब्राह्मण इति चेत् तन्न । क्षत्रियादयोऽपि\nपरमार्थदर्शिनोऽभिज्ञा बहवः सन्ति । तस्मात् न ज्ञानं ब्राह्मण इति ॥",
    "७": "तर्हि कर्म ब्राह्मण इति चेत् तन्न । सर्वेषां प्राणिनां\nप्रारब्धसञ्चितागामिकर्मसाधर्म्यदर्शनात्कर्माभिप्रेरिताः सन्तो जनाः\nक्रियाः कुर्वन्तीति । तस्मात् न कर्म ब्राह्मण इति ॥",
    "८": "तर्हि धार्मिको ब्राह्मण इति चेत् तन्न । क्षत्रियादयो हिरण्यदातारो बहवः\nसन्ति । तस्मात् न धार्मिको ब्राह्मण इति ॥",
    "९": "तर्हि को वा ब्रह्मणो नाम । यः कश्चिदात्मानमद्वितीयं जातिगुणक्रियाहीनं\nषडूर्मिषड्भावेत्यादिसर्वदोषरहितं सत्यज्ञानानन्दानन्तस्वरूपं\nस्वयं निर्विकल्पमशेषकल्पाधारमशेषभूतान्तर्यामित्वेन\nवर्तमानमन्तर्यहिश्चाकाशवदनुस्यूतमखण्डानन्दस्वभावमप्रमेयं\nअनुभवैकवेद्यमपरोक्षतया भासमानं करतळामलकवत्साक्षादपरोक्षीकृत्य\nकृतार्थतया कामरागादिदोषरहितः शमदमादिसम्पन्नो भाव मात्सर्य\nतृष्णा आशा मोहादिरहितो दम्भाहङ्कारदिभिरसंस्पृष्टचेता वर्तत\nएवमुक्तलक्षणो यः स एव ब्राह्मणेति शृतिस्मृतीतिहासपुराणाभ्यामभिप्रायः\nअन्यथा हि ब्राह्मणत्वसिद्धिर्नास्त्येव ।\nसच्चिदानान्दमात्मानमद्वितीयं ब्रह्म भावयेदित्युपनिषत्"
}