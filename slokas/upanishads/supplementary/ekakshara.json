{
    "१": "एकाक्षरपदारूढं सर्वात्मकमखण्डितम् ।\nसर्ववर्जितचिन्मात्रं त्रिपान्नारायणं भजे ॥\n\nॐ सह नाववतु सह नौ भुनक्तु ।\nसह वीर्यं करवावहै ।\nतेजस्विनावधीतमस्तु मा विद्विषावहै ॥\n\nॐ शान्तिः शान्तिः शान्तिः ॥\n\nहरिः ॐ\nएकाक्षरं त्वक्षरेऽत्रास्ति सोमे\nसुषुम्नायां चेह दृढी स एकः ।\nत्वं विश्वभूर्भूतपतिः पुराणः\nपर्जन्य एको भुवनस्य गोप्ता",
    "२": "विश्वे निमग्नपदवीः कवीनां\nत्वं जातवेदो भुवनस्य नाथः ।\nअजातमग्रे स हिरण्यरेता\nयज्ञैस्त्वमेवैकविभुः पुराणः",
    "३": "प्राणः प्रसूतिर्भुवनस्य योनि-\nर्व्याप्तं त्वया एकपदेन विश्वम् ।\nत्वं विश्वभूर्योनिपारः स्वगर्भे\nकुमार एको विशिखः सुधन्वा",
    "४": "वितत्य बाणं तरुणार्कवर्णं\nव्योमान्तरे भासि हिरण्यगर्भः ।\nभासा त्वया व्योम्नि कृतः सुतार्क्ष्य-\nस्तवं वै कुमारस्त्वमरिष्टनेमिः",
    "५": "त्वं वज्रभृद्भूतपतिस्त्वमेव ।\nकामः प्रजानां निहितोऽसि सोमे ।\nस्वाहा स्वधा यच्च वषट् करोति\nरुद्रः पशूनां गुहया निमग्नः",
    "६": "धाता विधाता पवनः सुपर्णो\nविष्णुर्वराहो रजनी रहश्च ।\nभूतं भविष्यत्प्रभवः क्रियाश्च ।\nकालः क्रमस्त्वं परमाक्षरं च",
    "७": "ऋचो यजूंशि प्रसवन्ति वक्त्रा-\nत्सामानि सम्राड्वसुवन्तरिक्षम् ।\nत्वं यज्ञनेता हुतभुग्विभुश्च\nरुद्रास्तथ दैत्यगणा वसुश्च",
    "८": "स एष देवोऽम्बरगश्च चक्रे\nअन्येऽभ्यधिष्ठेत तमो निरुन्ध्यः ।\nहिरण्मयं यस्य विभाति सर्वं\nव्योमान्तरे रश्मिमिवांशुनाभिः",
    "९": "स सर्ववेत्ता भुवनस्य गोप्ता\nताभिः प्रजानां निहिता जनानाम् ।\nप्रोता त्वमोता विचितिः क्रमाणां\nप्रजापतिश्छन्दमयो विगर्भः",
    "१०": "सामैश्चिदन्तो विरजश्च बाहूं\nहिरण्मयं वेदविदां वरिष्ठम् ।\nयमध्वरे ब्रह्मविदः स्तुवन्ति\nसामैर्यजुर्भिः क्रतुभिस्त्वमेव",
    "११": "त्वं स्त्री पुमांस्त्वं च कुमार एक-\nस्त्वं वै कुमारी ह्यथ भूस्त्वमेव ।\nत्वमेव धाता वरुणश्च राजा\nत्वं वत्सरोऽग्न्यर्यम एव सर्वम्",
    "१२": "मित्रः सुपर्णश्चन्द्र इन्द्रो  रुद्र-\nस्त्वष्टा विष्णुः सविता गोपतिस्त्वम् ।\nत्वं विष्णुर्भूतानि तु त्रासि दैत्यां-\nस्त्वयावृतं जगदुद्भवगर्भः",
    "१३": "त्वं भूर्भुवः स्वस्त्वं हि\nस्वयंभूरथ विश्वतोमुखः ।\nय एवं नित्यं वेदयते गुहाशयं\nप्रभुं पुराणं सर्वभूतं हिरण्मयम्"
}